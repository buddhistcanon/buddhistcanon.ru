{
  "ne4:0.1": "Netti",
  "ne4:0.2": "Paṭiniddesavāra",
  "ne4:0.3": "Vibhaṅga 1",
  "ne4:0.4": "Desanāhāravibhaṅga",
  "ne4:1.1": "Tattha katamo desanāhāro?",
  "ne4:1.2": "“Assādādīnavatā”ti gāthā ayaṃ desanāhāro.",
  "ne4:1.3": "Kiṃ desayati?",
  "ne4:1.4": "Assādaṃ ādīnavaṃ nissaraṇaṃ phalaṃ upāyaṃ āṇattiṃ.",
  "ne4:1.5": "“Dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmī”ti.",
  "ne4:2.1": "Tattha katamo assādo?",
  "ne4:3.1": "“Kāmaṃ kāmayamānassa,",
  "ne4:3.2": "tassa cetaṃ samijjhati;",
  "ne4:3.3": "Addhā pītimano hoti,",
  "ne4:3.4": "laddhā macco yadicchatī”ti.",
  "ne4:3.5": "Ayaṃ assādo. (1)",
  "ne4:4.1": "Tattha katamo ādīnavo?",
  "ne4:5.1": "“Tassa ce kāmayānassa,",
  "ne4:5.2": "chandajātassa jantuno;",
  "ne4:5.3": "Te kāmā parihāyanti,",
  "ne4:5.4": "sallaviddhova ruppatī”ti.",
  "ne4:5.5": "Ayaṃ ādīnavo. (2)",
  "ne4:6.1": "Tattha katamaṃ nissaraṇaṃ?",
  "ne4:7.1": "“Yo kāme parivajjeti,",
  "ne4:7.2": "sappasseva padā siro;",
  "ne4:7.3": "Somaṃ visattikaṃ loke,",
  "ne4:7.4": "sato samativattatī”ti.",
  "ne4:7.5": "Idaṃ nissaraṇaṃ. (3)",
  "ne4:8.1": "Tattha katamo assādo?",
  "ne4:9.1": "“Khettaṃ vatthuṃ hiraññaṃ vā,",
  "ne4:9.2": "gavāssaṃ dāsaporisaṃ;",
  "ne4:9.3": "Thiyo bandhū puthū kāme,",
  "ne4:9.4": "yo naro anugijjhatī”ti.",
  "ne4:9.5": "Ayaṃ assādo. (4)",
  "ne4:10.1": "Tattha katamo ādīnavo?",
  "ne4:11.1": "“Abalā naṃ balīyanti,",
  "ne4:11.2": "maddantenaṃ parissayā;",
  "ne4:11.3": "Tato naṃ dukkhamanveti,",
  "ne4:11.4": "nāvaṃ bhinnamivodakan”ti.",
  "ne4:11.5": "Ayaṃ ādīnavo. (5)",
  "ne4:12.1": "Tattha katamaṃ nissaraṇaṃ?",
  "ne4:13.1": "“Tasmā jantu sadā sato,",
  "ne4:13.2": "kāmāni parivajjaye;",
  "ne4:13.3": "Te pahāya tare oghaṃ,",
  "ne4:13.4": "nāvaṃ sitvāva pāragū”ti.",
  "ne4:13.5": "Idaṃ nissaraṇaṃ. (6)",
  "ne4:14.1": "Tattha katamaṃ phalaṃ?",
  "ne4:15.1": "“Dhammo have rakkhati dhammacāriṃ,",
  "ne4:15.2": "Chattaṃ mahantaṃ yatha vassakāle;",
  "ne4:15.3": "Esānisaṃso dhamme suciṇṇe,",
  "ne4:15.4": "Na duggatiṃ gacchati dhammacārī”ti.",
  "ne4:15.5": "Idaṃ phalaṃ. (7)",
  "ne4:16.1": "Tattha katamo upāyo?",
  "ne4:17.1": "“Sabbe saṅkhārā aniccāti,",
  "ne4:17.2": "…pe…",
  "ne4:18.1": "“Sabbe saṅkhārā dukkhāti,",
  "ne4:18.2": "…pe…",
  "ne4:19.1": "“Sabbe dhammā anattāti,",
  "ne4:19.2": "yadā paññāya passati;",
  "ne4:19.3": "Atha nibbindati dukkhe,",
  "ne4:19.4": "esa maggo visuddhiyā”ti.",
  "ne4:19.5": "Ayaṃ upāyo. (8)",
  "ne4:20.1": "Tattha katamā āṇatti?",
  "ne4:21.1": "“Cakkhumā visamānīva,",
  "ne4:21.2": "vijjamāne parakkame;",
  "ne4:21.3": "Paṇḍito jīvalokasmiṃ,",
  "ne4:21.4": "pāpāni parivajjaye”ti.",
  "ne4:21.5": "Ayaṃ āṇatti. (9)",
  "ne4:22.1": "Tattha katamaṃ phalaṃ?",
  "ne4:23.1": "“‘Suññato lokaṃ avekkhassu,",
  "ne4:23.2": "Mogharājā’ti āṇatti;",
  "ne4:23.3": "‘Sadā sato’ti upāyo,",
  "ne4:23.4": "‘Attānudiṭṭhiṃ ūhacca;",
  "ne4:23.5": "Evaṃ maccutaro siyā’”.",
  "ne4:23.6": "Idaṃ phalaṃ. (10)",
  "ne4:24.1": "Tattha bhagavā ugghaṭitaññussa puggalassa nissaraṇaṃ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati.",
  "ne4:25.1": "Tattha catasso paṭipadā, cattāro puggalā.",
  "ne4:25.2": "Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi.",
  "ne4:25.3": "Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi.",
  "ne4:25.4": "Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi.",
  "ne4:25.5": "Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi.",
  "ne4:26.1": "Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā.",
  "ne4:26.2": "Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā.",
  "ne4:27.1": "Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā.",
  "ne4:28.1": "Svāyaṃ hāro kattha sambhavati, yassa satthā vā dhammaṃ desayati aññataro vā garuṭṭhānīyo sabrahmacārī, so taṃ dhammaṃ sutvā saddhaṃ paṭilabhati.",
  "ne4:28.2": "Tattha yā vīmaṃsā ussāhanā tulanā upaparikkhā, ayaṃ sutamayī paññā.",
  "ne4:28.3": "Tathā sutena nissayena yā vīmaṃsā tulanā upaparikkhā manasānupekkhaṇā, ayaṃ cintāmayī paññā.",
  "ne4:28.4": "Imāhi dvīhi paññāhi manasikārasampayuttassa yaṃ ñāṇaṃ uppajjati dassanabhūmiyaṃ vā bhāvanābhūmiyaṃ vā, ayaṃ bhāvanāmayī paññā.",
  "ne4:29.1": "Paratoghosā sutamayī paññā.",
  "ne4:29.2": "Paccattasamuṭṭhitā yoniso manasikārā cintāmayī paññā.",
  "ne4:29.3": "Yaṃ parato ca ghosena paccattasamuṭṭhitena ca yonisomanasikārena ñāṇaṃ uppajjati, ayaṃ bhāvanāmayī paññā.",
  "ne4:29.4": "Yassa imā dve paññā atthi sutamayī cintāmayī ca, ayaṃ ugghaṭitaññū.",
  "ne4:29.5": "Yassa sutamayī paññā atthi, cintāmayī natthi, ayaṃ vipañcitaññū.",
  "ne4:29.6": "Yassa neva sutamayī paññā atthi na cintāmayī, ayaṃ neyyo.",
  "ne4:30.1": "Sāyaṃ dhammadesanā kiṃ desayati?",
  "ne4:30.2": "Cattāri saccāni dukkhaṃ samudayaṃ nirodhaṃ maggaṃ.",
  "ne4:30.3": "Ādīnavo ca phalañca dukkhaṃ, assādo samudayo, nissaraṇaṃ nirodho, upāyo āṇatti ca maggo.",
  "ne4:30.4": "Imāni cattāri saccāni.",
  "ne4:30.5": "Idaṃ dhammacakkaṃ.",
  "ne4:31.1": "Yathāha bhagavā—",
  "ne4:31.2": "“idaṃ dukkhan”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, sabbaṃ dhammacakkaṃ.",
  "ne4:32.1": "Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.",
  "ne4:32.2": "Etasseva atthassa saṅkāsanā pakāsanā vivaraṇā vibhajanā uttānīkammaṃ paññatti, itipidaṃ dukkhaṃ ariyasaccaṃ.",
  "ne4:33.1": "“Ayaṃ dukkhasamudayo”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ …pe…",
  "ne4:33.2": "“ayaṃ dukkhanirodho”ti me, bhikkhave …pe…",
  "ne4:33.3": "“ayaṃ dukkhanirodhagāminī paṭipadā”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ.",
  "ne4:34.1": "Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.",
  "ne4:34.2": "Etasseva atthassa saṅkāsanā pakāsanā vivaraṇā vibhajanā uttānīkammaṃ paññatti itipidaṃ dukkhanirodhagāminī paṭipadā ariyasaccaṃ.",
  "ne4:35.1": "Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti.",
  "ne4:35.2": "Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti.",
  "ne4:35.3": "Tattha ugghaṭanā ādi, vipañcanā majjhe, vitthāraṇā pariyosānaṃ.",
  "ne4:35.4": "Soyaṃ dhammavinayo ugghaṭīyanto ugghaṭitaññūpuggalaṃ vineti, tena naṃ āhu “ādikalyāṇo”ti.",
  "ne4:35.5": "Vipañcīyanto vipañcitaññūpuggalaṃ vineti, tena naṃ āhu “majjhekalyāṇo”ti.",
  "ne4:35.6": "Vitthārīyanto neyyaṃ puggalaṃ vineti, tena naṃ āhu “pariyosānakalyāṇo”ti.",
  "ne4:36.1": "Tattha chappadāni attho saṅkāsanā pakāsanā vivaraṇā vibhajanā uttānīkammaṃ paññatti, imāni chappadāni attho.",
  "ne4:36.2": "Chappadāni byañjanaṃ akkharaṃ padaṃ byañjanaṃ ākāro nirutti niddeso, imāni chappadāni byañjanaṃ.",
  "ne4:36.3": "Tenāha bhagavā “dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanan”ti.",
  "ne4:37.1": "**Kevalan**ti lokuttaraṃ, na missaṃ lokiyehi dhammehi.",
  "ne4:37.2": "**Paripuṇṇan**ti paripūraṃ anūnaṃ anatirekaṃ.",
  "ne4:37.3": "**Parisuddhan**ti nimmalaṃ sabbamalāpagataṃ pariyodātaṃ upaṭṭhitaṃ sabbavisesānaṃ, idaṃ vuccati tathāgatapadaṃitipi tathāgatanisevitaṃitipi tathāgatārañjitaṃitipi, ato cetaṃ brahmacariyaṃ paññāyati.",
  "ne4:37.4": "Tenāha bhagavā “kevalaparipuṇṇaṃ parisuddhaṃ brahmacariyaṃ pakāsessāmī”ti.",
  "ne4:38.1": "Kesaṃ ayaṃ dhammadesanā, yogīnaṃ.",
  "ne4:38.2": "Tenāha āyasmā mahākaccāyano—",
  "ne4:39.1": "“Assādādīnavatā,",
  "ne4:39.2": "Nissaraṇampi ca phalaṃ upāyo ca;",
  "ne4:39.3": "Āṇattī ca bhagavato,",
  "ne4:39.4": "Yogīnaṃ desanāhāro”ti.",
  "ne4:39.5": "Niyutto desanāhāro."
}