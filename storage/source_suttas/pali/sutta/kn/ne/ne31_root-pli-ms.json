{
  "ne31:0.1": "Netti",
  "ne31:0.2": "Paṭiniddesavāra",
  "ne31:0.3": "Sampāta 12",
  "ne31:0.4": "Otaraṇahārasampāta",
  "ne31:1.1": "Tattha katamo otaraṇo hārasampāto?",
  "ne31:2.1": "“Tasmā rakkhitacittassa, sammāsaṅkappagocaro”ti gāthā.",
  "ne31:2.2": "“Tasmā rakkhitacittassa, sammāsaṅkappagocaro”.",
  "ne31:2.3": "“Sammādiṭṭhipurekkhāro”ti sammādiṭṭhiyā gahitāya gahitāni bhavanti pañcindriyāni, ayaṃ indriyehi otaraṇā.",
  "ne31:3.1": "Tāniyeva indriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṃ sabbaṃ, ayaṃ paṭiccasamuppādena otaraṇā.",
  "ne31:4.1": "Tāniyeva pañcindriyāni tīhi khandhehi saṅgahitāni—",
  "ne31:4.2": "sīlakkhandhena samādhikkhandhena paññākkhandhena.",
  "ne31:4.3": "Ayaṃ khandhehi otaraṇā.",
  "ne31:5.1": "Tāni yeva pañcindriyāni saṅkhārapariyāpannāni.",
  "ne31:5.2": "Ye saṅkhārā anāsavā no ca bhavaṅgā, te saṅkhārā dhammadhātusaṅgahitā, ayaṃ dhātūhi otaraṇā.",
  "ne31:6.1": "Sā dhammadhātu dhammāyatanapariyāpannā, yaṃ āyatanaṃ anāsavaṃ no ca bhavaṅgaṃ, ayaṃ āyatanehi otaraṇā.",
  "ne31:6.2": "Niyutto otaraṇo hārasampāto."
}