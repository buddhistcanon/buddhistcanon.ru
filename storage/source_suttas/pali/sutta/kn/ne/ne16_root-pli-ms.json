{
  "ne16:0.1": "Netti",
  "ne16:0.2": "Paṭiniddesavāra",
  "ne16:0.3": "Vibhaṅga 13",
  "ne16:0.4": "Sodhanahāravibhaṅga",
  "ne16:1.1": "Tattha katamo sodhano hāro?",
  "ne16:1.2": "“Vissajjitamhi pañhe”ti gāthā.",
  "ne16:1.3": "Yathā āyasmā ajito pārāyane bhagavantaṃ pañhaṃ pucchati—",
  "ne16:2.1": "“Kenassu nivuto loko,",
  "ne16:2.2": "kenassu nappakāsati;",
  "ne16:2.3": "Kissābhilepanaṃ brūsi,",
  "ne16:2.4": "kiṃsu tassa mahabbhayan”ti.",
  "ne16:3.1": "“Avijjāya nivuto loko,",
  "ne16:3.2": "(ajitāti bhagavā)",
  "ne16:3.3": "Vivicchā pamādā nappakāsati;",
  "ne16:3.4": "Jappābhilepanaṃ brūmi,",
  "ne16:3.5": "Dukkhamassa mahabbhayan”ti.",
  "ne16:4.1": "“Kenassu nivuto loko”ti pañhe “avijjāya nivuto loko”ti bhagavā padaṃ sodheti, no ca ārambhaṃ.",
  "ne16:4.2": "“Kenassu nappakāsatī”ti pañhe “vivicchā pamādā nappakāsatī”ti bhagavā padaṃ sodheti, no ca ārambhaṃ.",
  "ne16:4.3": "“Kissābhilepanaṃ brūsī”ti pañhe “jappābhilepanaṃ brūmī”ti bhagavā padaṃ sodheti, no ca ārambhaṃ.",
  "ne16:4.4": "“Kiṃsu tassa mahabbhayan”ti pañhe “dukkhamassa mahabbhayan”ti suddho ārambho.",
  "ne16:4.5": "Tenāha bhagavā “avijjāya nivuto loko”ti.",
  "ne16:5.1": "“Savanti sabbadhi sotā,",
  "ne16:5.2": "(iccāyasmā ajito)",
  "ne16:5.3": "Sotānaṃ kiṃ nivāraṇaṃ;",
  "ne16:5.4": "Sotānaṃ saṃvaraṃ brūhi,",
  "ne16:5.5": "Kena sotā pidhīyare”ti.",
  "ne16:6.1": "“Yāni sotāni lokasmiṃ,",
  "ne16:6.2": "(ajitāti bhagavā)",
  "ne16:6.3": "Sati tesaṃ nivāraṇaṃ;",
  "ne16:6.4": "Sotānaṃ saṃvaraṃ brūmi,",
  "ne16:6.5": "Paññāyete pidhīyare”ti.",
  "ne16:7.1": "“Savanti sabbadhi sotā, sotānaṃ kiṃ nivāraṇan”ti pañhe “yāni sotāni lokasmiṃ, sati tesaṃ nivāraṇan”ti bhagavā padaṃ sodheti, no ca ārambhaṃ.",
  "ne16:7.2": "“Sotānaṃ saṃvaraṃ brūhi, kena sotā pidhīyare”ti pañhe “sotānaṃ saṃvaraṃ brūmi, paññāyete pidhīyare”ti suddho ārambho.",
  "ne16:7.3": "Tenāha bhagavā “yāni sotāni lokasmin”ti.",
  "ne16:8.1": "“Paññā ceva sati ca,",
  "ne16:8.2": "(iccāyasmā ajito)",
  "ne16:8.3": "Nāmarūpañca mārisa;",
  "ne16:8.4": "Etaṃ me puṭṭho pabrūhi,",
  "ne16:8.5": "Katthetaṃ uparujjhatī”ti.",
  "ne16:9.1": "Pañhe—",
  "ne16:10.1": "“Yametaṃ pañhaṃ apucchi,",
  "ne16:10.2": "ajita taṃ vadāmi te;",
  "ne16:10.3": "Yattha nāmañca rūpañca,",
  "ne16:10.4": "asesaṃ uparujjhati;",
  "ne16:10.5": "Viññāṇassa nirodhena,",
  "ne16:10.6": "etthetaṃ uparujjhatī”ti.",
  "ne16:11.1": "Suddho ārambho.",
  "ne16:11.2": "Tenāha bhagavā “yametaṃ pañhaṃ apucchī”ti.",
  "ne16:11.3": "Yattha evaṃ suddho ārambho, so pañho visajjito bhavati.",
  "ne16:11.4": "Yattha pana ārambho asuddho, na tāva so pañho visajjito bhavati.",
  "ne16:11.5": "Tenāha āyasmā mahākaccāyano “vissajjitamhi pañhe”ti.",
  "ne16:11.6": "Niyutto sodhano hāro."
}