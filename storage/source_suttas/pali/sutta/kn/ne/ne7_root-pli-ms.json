{
  "ne7:0.1": "Netti",
  "ne7:0.2": "Paṭiniddesavāra",
  "ne7:0.3": "Vibhaṅga 4",
  "ne7:0.4": "Padaṭṭhānahāravibhaṅga",
  "ne7:1.1": "Tattha katamo padaṭṭhāno hāro?",
  "ne7:1.2": "“Dhammaṃ deseti jino”ti, ayaṃ padaṭṭhāno hāro.",
  "ne7:1.3": "Kiṃ deseti?",
  "ne7:1.4": "Sabbadhammayāthāvaasampaṭivedhalakkhaṇā avijjā, tassā vipallāsā padaṭṭhānaṃ.",
  "ne7:1.5": "Ajjhosānalakkhaṇā taṇhā, tassā piyarūpaṃ sātarūpaṃ padaṭṭhānaṃ.",
  "ne7:1.6": "Patthanalakkhaṇo lobho, tassa adinnādānaṃ padaṭṭhānaṃ.",
  "ne7:1.7": "Vaṇṇasaṇṭhānabyañjanaggahaṇalakkhaṇā subhasaññā, tassā indriyā saṃvaro padaṭṭhānaṃ.",
  "ne7:1.8": "Sāsavaphassaupagamanalakkhaṇā sukhasaññā, tassā assādo padaṭṭhānaṃ.",
  "ne7:1.9": "Saṅkhatalakkhaṇānaṃ dhammānaṃ asamanupassanalakkhaṇā niccasaññā, tassā viññāṇaṃ padaṭṭhānaṃ.",
  "ne7:1.10": "Aniccasaññādukkhasaññāasamanupassanalakkhaṇā attasaññā, tassā nāmakāyo padaṭṭhānaṃ.",
  "ne7:1.11": "Sabbadhammasampaṭivedhalakkhaṇā vijjā, tassā sabbaṃ neyyaṃ padaṭṭhānaṃ.",
  "ne7:1.12": "Cittavikkhepapaṭisaṃharaṇalakkhaṇo samatho, tassa asubhā padaṭṭhānaṃ.",
  "ne7:1.13": "Icchāvacarapaṭisaṃharaṇalakkhaṇo alobho, tassa adinnādānā veramaṇī padaṭṭhānaṃ.",
  "ne7:1.14": "Abyāpajjalakkhaṇo adoso, tassa pāṇātipātā veramaṇī padaṭṭhānaṃ.",
  "ne7:1.15": "Vatthuavippaṭipattilakkhaṇo amoho, tassa sammāpaṭipatti padaṭṭhānaṃ.",
  "ne7:1.16": "Vinīlakavipubbakagahaṇalakkhaṇā asubhasaññā, tassā nibbidā padaṭṭhānaṃ.",
  "ne7:1.17": "Sāsavaphassaparijānanalakkhaṇā dukkhasaññā, tassā vedanā padaṭṭhānaṃ.",
  "ne7:1.18": "Saṅkhatalakkhaṇānaṃ dhammānaṃ samanupassanalakkhaṇā aniccasaññā, tassā uppādavayā padaṭṭhānaṃ.",
  "ne7:1.19": "Sabbadhammaabhinivesalakkhaṇā anattasaññā, tassā dhammasaññā padaṭṭhānaṃ.",
  "ne7:2.1": "Pañca kāmaguṇā kāmarāgassa padaṭṭhānaṃ, pañcindriyāni rūpīni rūparāgassa padaṭṭhānaṃ, chaṭṭhāyatanaṃ bhavarāgassa padaṭṭhānaṃ, nibbattabhavānupassitā pañcannaṃ upādānakkhandhānaṃ padaṭṭhānaṃ, pubbenivāsānussatiñāṇadassanassa padaṭṭhānaṃ.",
  "ne7:2.2": "Okappanalakkhaṇā saddhā adhimuttipaccupaṭṭhānā ca, anāvilalakkhaṇo pasādo sampasīdanapaccupaṭṭhāno ca.",
  "ne7:2.3": "Abhipatthiyanalakkhaṇā saddhā, tassā aveccappasādo padaṭṭhānaṃ.",
  "ne7:2.4": "Anāvilalakkhaṇo pasādo, tassa saddhā padaṭṭhānaṃ.",
  "ne7:2.5": "Ārambhalakkhaṇaṃ vīriyaṃ, tassa sammappadhānaṃ padaṭṭhānaṃ.",
  "ne7:2.6": "Apilāpanalakkhaṇā sati, tassā satipaṭṭhānaṃ padaṭṭhānaṃ.",
  "ne7:2.7": "Ekaggalakkhaṇo samādhi, tassa jhānāni padaṭṭhānaṃ.",
  "ne7:2.8": "Pajānanalakkhaṇā paññā, tassā saccāni padaṭṭhānaṃ.",
  "ne7:3.1": "Aparo nayo, assādamanasikāralakkhaṇo ayonisomanasikāro, tassa avijjā padaṭṭhānaṃ.",
  "ne7:3.2": "Saccasammohanalakkhaṇā avijjā, sā saṅkhārānaṃ padaṭṭhānaṃ.",
  "ne7:3.3": "Punabbhavavirohaṇalakkhaṇā saṅkhārā, te viññāṇassa padaṭṭhānaṃ.",
  "ne7:3.4": "Opapaccayikanibbattilakkhaṇaṃ viññāṇaṃ, taṃ nāmarūpassa padaṭṭhānaṃ.",
  "ne7:3.5": "Nāmakāyarūpakāyasaṅghātalakkhaṇaṃ nāmarūpaṃ, taṃ chaḷāyatanassa padaṭṭhānaṃ.",
  "ne7:3.6": "Indriyavavatthānalakkhaṇaṃ chaḷāyatanaṃ, taṃ phassassa padaṭṭhānaṃ.",
  "ne7:3.7": "Cakkhurūpaviññāṇasannipātalakkhaṇo phasso, so vedanāya padaṭṭhānaṃ.",
  "ne7:3.8": "Iṭṭhāniṭṭhaanubhavanalakkhaṇā vedanā, sā taṇhāya padaṭṭhānaṃ.",
  "ne7:3.9": "Ajjhosānalakkhaṇā taṇhā, sā upādānassa padaṭṭhānaṃ.",
  "ne7:3.10": "Opapaccayikaṃ upādānaṃ, taṃ bhavassa padaṭṭhānaṃ.",
  "ne7:3.11": "Nāmakāyarūpakāyasambhavanalakkhaṇo bhavo, so jātiyā padaṭṭhānaṃ.",
  "ne7:3.12": "Khandhapātubhavanalakkhaṇā jāti, sā jarāya padaṭṭhānaṃ.",
  "ne7:3.13": "Upadhiparipākalakkhaṇā jarā, sā maraṇassa padaṭṭhānaṃ.",
  "ne7:3.14": "Jīvitindriyupacchedalakkhaṇaṃ maraṇaṃ, taṃ sokassa padaṭṭhānaṃ.",
  "ne7:3.15": "Ussukkakārako soko, so paridevassa padaṭṭhānaṃ.",
  "ne7:3.16": "Lālappakārako paridevo, so dukkhassa padaṭṭhānaṃ.",
  "ne7:3.17": "Kāyasampīḷanaṃ dukkhaṃ, taṃ domanassassa padaṭṭhānaṃ.",
  "ne7:3.18": "Cittasampīḷanaṃ domanassaṃ, taṃ upāyāsassa padaṭṭhānaṃ.",
  "ne7:3.19": "Odahanakārako upāyāso, so bhavassa padaṭṭhānaṃ.",
  "ne7:3.20": "Imāni bhavaṅgāni yadā samaggāni nibbattāni bhavanti so bhavo, taṃ saṃsārassa padaṭṭhānaṃ.",
  "ne7:3.21": "Niyyānikalakkhaṇo maggo, so nirodhassa padaṭṭhānaṃ.",
  "ne7:4.1": "Titthaññutā pītaññutāya padaṭṭhānaṃ, pītaññutā pattaññutāya padaṭṭhānaṃ, pattaññutā attaññutāya padaṭṭhānaṃ, attaññutā pubbekatapuññatāya padaṭṭhānaṃ, pubbekatapuññatā patirūpadesavāsassa padaṭṭhānaṃ, patirūpadesavāso sappurisūpanissayassa padaṭṭhānaṃ, sappurisūpanissayo attasammāpaṇidhānassa padaṭṭhānaṃ, attasammāpaṇidhānaṃ sīlānaṃ padaṭṭhānaṃ, sīlāni avippaṭisārassa padaṭṭhānaṃ, avippaṭisāro pāmojjassa padaṭṭhānaṃ, pāmojjaṃ pītiyā padaṭṭhānaṃ, pīti passaddhiyā padaṭṭhānaṃ, passaddhi sukhassa padaṭṭhānaṃ, sukhaṃ samādhissa padaṭṭhānaṃ, samādhi yathābhūtañāṇadassanassa padaṭṭhānaṃ, yathābhūtañāṇadassanaṃ nibbidāya padaṭṭhānaṃ, nibbidā virāgassa padaṭṭhānaṃ, virāgo vimuttiyā padaṭṭhānaṃ.",
  "ne7:4.2": "Vimutti vimuttiñāṇadassanassa padaṭṭhānaṃ.",
  "ne7:4.3": "Evaṃ yo koci upanissayo yo koci paccayo, sabbo so padaṭṭhānaṃ.",
  "ne7:4.4": "Tenāha āyasmā mahākaccāyano “dhammaṃ deseti jino”ti.",
  "ne7:4.5": "Niyutto padaṭṭhāno hāro."
}