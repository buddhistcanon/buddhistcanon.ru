{
  "ne9:0.1": "Netti",
  "ne9:0.2": "Paṭiniddesavāra",
  "ne9:0.3": "Vibhaṅga 6",
  "ne9:0.4": "Catubyūhahāravibhaṅga",
  "ne9:1.1": "Tattha katamo catubyūho hāro?",
  "ne9:1.2": "“Neruttamadhippāyo”ti ayaṃ.",
  "ne9:1.3": "Byañjanena suttassa neruttañca adhippāyo ca nidānañca pubbāparasandhi ca gavesitabbo.",
  "ne9:1.4": "Tattha katamaṃ neruttaṃ, yā niruttipadasaṃhitā, yaṃ dhammānaṃ nāmaso ñāṇaṃ.",
  "ne9:1.5": "Yadā hi bhikkhu atthassa ca nāmaṃ jānāti, dhammassa ca nāmaṃ jānāti, tathā tathā naṃ abhiniropeti.",
  "ne9:1.6": "Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṃsakādhivacanakusalo ekādhivacanakusalo anekādhivacanakusalo, evaṃ sabbāni kātabbāni janapadaniruttāni sabbā ca janapadaniruttiyo.",
  "ne9:1.7": "Ayaṃ niruttipadasaṃhitā. (1)",
  "ne9:2.1": "Tattha katamo adhippāyo?",
  "ne9:3.1": "“Dhammo have rakkhati dhammacāriṃ,",
  "ne9:3.2": "Chattaṃ mahantaṃ yatha vassakāle;",
  "ne9:3.3": "Esānisaṃso dhamme suciṇṇe,",
  "ne9:3.4": "Na duggatiṃ gacchati dhammacārī”ti.",
  "ne9:4.1": "Idha bhagavato ko adhippāyo?",
  "ne9:4.2": "Ye apāyehi parimuccitukāmā bhavissanti, te dhammacārino bhavissantīti ayaṃ ettha bhagavato adhippāyo.",
  "ne9:5.1": "“Coro yathā sandhimukhe gahīto,",
  "ne9:5.2": "Sakammunā haññati bajjhate ca;",
  "ne9:5.3": "Evaṃ ayaṃ pecca pajā parattha,",
  "ne9:5.4": "Sakammunā haññati bajjhate cā”ti.",
  "ne9:6.1": "Idha bhagavato ko adhippāyo?",
  "ne9:6.2": "Sañcetanikānaṃ katānaṃ kammānaṃ upacitānaṃ dukkhavedanīyānaṃ aniṭṭhaṃ asātaṃ vipākaṃ paccanubhavissatīti ayaṃ ettha bhagavato adhippāyo.",
  "ne9:7.1": "“Sukhakāmāni bhūtāni,",
  "ne9:7.2": "Yo daṇḍena vihiṃsati;",
  "ne9:7.3": "Attano sukhamesāno,",
  "ne9:7.4": "Pecca so na labhate sukhan”ti.",
  "ne9:8.1": "Idha bhagavato ko adhippāyo?",
  "ne9:8.2": "Ye sukhena atthikā bhavissanti, te pāpakammaṃ na karissantīti ayaṃ ettha bhagavato adhippāyo.",
  "ne9:9.1": "“Middhī yadā hoti mahagghaso ca,",
  "ne9:9.2": "Niddāyitā samparivattasāyī;",
  "ne9:9.3": "Mahāvarāhova nivāpapuṭṭho,",
  "ne9:9.4": "Punappunaṃ gabbhamupeti mando”ti.",
  "ne9:10.1": "Idha bhagavato ko adhippāyo?",
  "ne9:10.2": "Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṃ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṃ ettha bhagavato adhippāyo.",
  "ne9:11.1": "“Appamādo amatapadaṃ,",
  "ne9:11.2": "Pamādo maccuno padaṃ;",
  "ne9:11.3": "Appamattā na mīyanti,",
  "ne9:11.4": "Ye pamattā yathā matā”ti.",
  "ne9:12.1": "Idha bhagavato ko adhippāyo?",
  "ne9:12.2": "Ye amatapariyesanaṃ pariyesitukāmā bhavissanti, te appamattā viharissantīti ayaṃ ettha bhagavato adhippāyo.",
  "ne9:12.3": "Ayaṃ adhippāyo. (2)",
  "ne9:13.1": "Tattha katamaṃ nidānaṃ?",
  "ne9:13.2": "Yathā so dhaniyo gopālako bhagavantaṃ āha—",
  "ne9:14.1": "“Nandati puttehi puttimā,",
  "ne9:14.2": "Gomā gohi tatheva nandati;",
  "ne9:14.3": "Upadhī hi narassa nandanā,",
  "ne9:14.4": "Na hi so nandati yo nirūpadhī”ti.",
  "ne9:15.1": "Bhagavā āha—",
  "ne9:16.1": "“Socati puttehi puttimā,",
  "ne9:16.2": "Gopiko gohi tatheva socati;",
  "ne9:16.3": "Upadhī hi narassa socanā,",
  "ne9:16.4": "Na hi so socati yo nirūpadhī”ti.",
  "ne9:17.1": "Iminā vatthunā iminā nidānena evaṃ ñāyati “idha bhagavā bāhiraṃ pariggahaṃ upadhiṃ āhā”ti.",
  "ne9:17.2": "Yathā ca māro pāpimā gijjhakūṭā pabbatā puthusilaṃ pātesi, bhagavā āha—",
  "ne9:18.1": "“Sacepi kevalaṃ sabbaṃ,",
  "ne9:18.2": "gijjhakūṭaṃ calessasi;",
  "ne9:18.3": "Neva sammāvimuttānaṃ,",
  "ne9:18.4": "buddhānaṃ atthi iñjitaṃ.",
  "ne9:19.1": "Nabhaṃ phaleyyappathavī caleyya,",
  "ne9:19.2": "Sabbeva pāṇā uda santaseyyuṃ;",
  "ne9:19.3": "Sallampi ce urasi pakappayeyyuṃ,",
  "ne9:19.4": "Upadhīsu tāṇaṃ na karonti buddhā”ti.",
  "ne9:20.1": "Iminā vatthunā iminā nidānena evaṃ ñāyati “idha bhagavā kāyaṃ upadhiṃ āhā”ti.",
  "ne9:20.2": "Yathā cāha—",
  "ne9:21.1": "“Na taṃ daḷhaṃ bandhanamāhu dhīrā,",
  "ne9:21.2": "Yadāyasaṃ dārujapabbajañca;",
  "ne9:21.3": "Sārattarattā maṇikuṇḍalesu,",
  "ne9:21.4": "Puttesu dāresu ca yā apekkhā”ti.",
  "ne9:22.1": "Iminā vatthunā iminā nidānena evaṃ ñāyati “idha bhagavā bāhiresu vatthūsu taṇhaṃ āhā”ti.",
  "ne9:22.2": "Yathā cāha—",
  "ne9:23.1": "“Etaṃ daḷhaṃ bandhanamāhu dhīrā,",
  "ne9:23.2": "Ohārinaṃ sithilaṃ duppamuñcaṃ;",
  "ne9:23.3": "Etampi chetvāna paribbajanti,",
  "ne9:23.4": "Anapekkhino kāmasukhaṃ pahāyā”ti.",
  "ne9:24.1": "Iminā vatthunā iminā nidānena evaṃ ñāyati “idha bhagavā bāhiravatthukāya taṇhāya pahānaṃ āhā”ti.",
  "ne9:24.2": "Yathā cāha—",
  "ne9:25.1": "“Āturaṃ asuciṃ pūtiṃ,",
  "ne9:25.2": "duggandhaṃ dehanissitaṃ;",
  "ne9:25.3": "Paggharantaṃ divā rattiṃ,",
  "ne9:25.4": "bālānaṃ abhinanditan”ti.",
  "ne9:26.1": "Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti.",
  "ne9:26.2": "Yathā cāha—",
  "ne9:27.1": "“Ucchinda sinehamattano,",
  "ne9:27.2": "Kumudaṃ sāradikaṃva pāṇinā;",
  "ne9:27.3": "Santimaggameva brūhaya,",
  "ne9:27.4": "Nibbānaṃ sugatena desitan”ti.",
  "ne9:28.1": "Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti.",
  "ne9:28.2": "Idaṃ nidānaṃ. (3)",
  "ne9:29.1": "Tattha katamo pubbāparasandhi.",
  "ne9:29.2": "Yathāha—",
  "ne9:30.1": "“Kāmandhā jālasañchannā,",
  "ne9:30.2": "Taṇhāchadanachāditā;",
  "ne9:30.3": "Pamattabandhanā baddhā,",
  "ne9:30.4": "Macchāva kumināmukhe;",
  "ne9:30.5": "Jarāmaraṇamanventi,",
  "ne9:30.6": "Vaccho khīrapakova mātaran”ti.",
  "ne9:31.1": "Ayaṃ kāmataṇhā vuttā.",
  "ne9:31.2": "Sā katamena pubbāparena yujjati?",
  "ne9:31.3": "Yathāha—",
  "ne9:32.1": "“Ratto atthaṃ na jānāti,",
  "ne9:32.2": "ratto dhammaṃ na passati;",
  "ne9:32.3": "Andhantamaṃ tadā hoti,",
  "ne9:32.4": "yaṃ rāgo sahate naran”ti.",
  "ne9:33.1": "Iti andhatāya ca sañchannatāya ca sāyeva taṇhā abhilapitā.",
  "ne9:33.2": "Yañcāha kāmandhā jālasañchannā, taṇhāchadanachāditāti.",
  "ne9:33.3": "Yañcāha ratto atthaṃ na jānāti, ratto dhammaṃ na passatīti, imehi padehi pariyuṭṭhānehi sāyeva taṇhā abhilapitā.",
  "ne9:33.4": "Yaṃ andhakāraṃ, ayaṃ dukkhasamudayo, yā ca taṇhā ponobhavikā, yañcāha kāmāti ime kilesakāmā.",
  "ne9:33.5": "Yañcāha jālasañchannāti tesaṃyeva kāmānaṃ payogena pariyuṭṭhānaṃ dasseti, tasmā kilesavasena ca pariyuṭṭhānavasena ca taṇhābandhanaṃ vuttaṃ.",
  "ne9:33.6": "Ye edisikā, te jarāmaraṇaṃ anventi, ayaṃ bhagavatā yathānikkhittagāthābalena dassitā jarāmaraṇamanventīti.",
  "ne9:34.1": "“Yassa papañcā ṭhitī ca natthi,",
  "ne9:34.2": "Sandānaṃ palighañca vītivatto;",
  "ne9:34.3": "Taṃ nittaṇhaṃ muniṃ carantaṃ,",
  "ne9:34.4": "Na vijānāti sadevakopi loko”ti.",
  "ne9:35.1": "Papañcā nāma taṇhādiṭṭhimānā, tadabhisaṅkhatā ca saṅkhārā.",
  "ne9:35.2": "Ṭhiti nāma anusayā.",
  "ne9:35.3": "Sandānaṃ nāma taṇhāya pariyuṭṭhānaṃ, yāni chattiṃsataṇhāya jāliniyā vicaritāni.",
  "ne9:35.4": "Paligho nāma moho.",
  "ne9:35.5": "Ye ca papañcā saṅkhārā yā ca ṭhiti yaṃ sandānañca yaṃ palighañca yo etaṃ sabbaṃ samatikkanto, ayaṃ vuccati nittaṇho iti.",
  "ne9:36.1": "Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṃ taṇhā tividhaṃ phalaṃ deti diṭṭhe vā dhamme upapajje vā apare vā pariyāye.",
  "ne9:36.2": "Evaṃ bhagavā āha—",
  "ne9:36.3": "“yaṃ lobhapakataṃ kammaṃ karoti kāyena vā vācāya vā manasā vā, tassa vipākaṃ anubhoti diṭṭhe vā dhamme upapajje vā apare vā pariyāye”ti.",
  "ne9:36.4": "Idaṃ bhagavato pubbāparena yujjati.",
  "ne9:36.5": "Tattha pariyuṭṭhānaṃ diṭṭhadhammavedanīyaṃ vā kammaṃ upapajjavedanīyaṃ vā kammaṃ aparāpariyāyavedanīyaṃ vā kammaṃ, evaṃ kammaṃ tidhā vipaccati diṭṭhe vā dhamme upapajje vā apare vā pariyāye.",
  "ne9:36.6": "Yathāha—",
  "ne9:37.1": "“Yañce bālo idha pāṇātipātī hoti …pe…",
  "ne9:37.2": "micchādiṭṭhi hoti, tassa diṭṭhe vā dhamme vipākaṃ paṭisaṃvedeti upapajje vā apare vā pariyāye”ti.",
  "ne9:37.3": "Idaṃ bhagavato pubbāparena yujjati.",
  "ne9:37.4": "Tattha pariyuṭṭhānaṃ paṭisaṅkhānabalena pahātabbaṃ, saṅkhārā dassanabalena, chattiṃsa taṇhāvicaritāni bhāvanābalena pahātabbānīti evaṃ taṇhāpi tidhā pahīyati.",
  "ne9:37.5": "Yā nittaṇhātā ayaṃ saupādisesā nibbānadhātu.",
  "ne9:37.6": "Bhedā kāyassa ayaṃ anupādisesā nibbānadhātu.",
  "ne9:38.1": "Papañco nāma vuccati anubandho.",
  "ne9:38.2": "Yañcāha bhagavā “papañceti atītānāgatapaccuppannaṃ cakkhuviññeyyaṃ rūpaṃ ārabbhā”ti.",
  "ne9:38.3": "Yañcāha bhagavā—",
  "ne9:38.4": "“atīte, rādha, rūpe anapekkho hohi, anāgataṃ rūpaṃ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti.",
  "ne9:38.5": "Idaṃ bhagavato pubbāparena yujjati.",
  "ne9:38.6": "Yo cāpi papañco ye ca saṅkhārā yā ca atītānāgatapaccuppannassa abhinandanā, idaṃ ekatthaṃ.",
  "ne9:38.7": "Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā.",
  "ne9:38.8": "Evaṃ suttena suttaṃ saṃsandayitvā pubbāparena saddhiṃ yojayitvā suttaṃ niddiṭṭhaṃ bhavati.",
  "ne9:39.1": "So cāyaṃ pubbāparo sandhi catubbidho atthasandhi byañjanasandhi desanāsandhi niddesasandhīti.",
  "ne9:40.1": "Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.",
  "ne9:41.1": "Byañjanasandhi chappadāni akkharaṃ padaṃ byañjanaṃ ākāro nirutti niddesoti.",
  "ne9:42.1": "Desanāsandhi na ca pathaviṃ nissāya jhāyati jhāyī jhāyati ca.",
  "ne9:42.2": "Na ca āpaṃ nissāya jhāyati jhāyī jhāyati ca, na ca tejaṃ nissāya jhāyati jhāyī jhāyati ca, na ca vāyuṃ nissāya jhāyati jhāyī jhāyati ca …pe… na ca ākāsānañcāyatanaṃ nissāya … na ca viññāṇañcāyatanaṃ nissāya … na ca ākiñcaññāyatanaṃ nissāya … na ca nevasaññānāsaññāyatanaṃ nissāya … na ca imaṃ lokaṃ nissāya … na ca paralokaṃ nissāya jhāyati jhāyī jhāyati ca.",
  "ne9:42.3": "Yamidaṃ ubhayamantarena diṭṭhaṃ sutaṃ mutaṃ viññātaṃ pattaṃ pariyesitaṃ vitakkitaṃ vicāritaṃ manasānucintitaṃ, tampi nissāya na jhāyati jhāyī jhāyati ca.",
  "ne9:42.4": "Ayaṃ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.",
  "ne9:43.1": "Yathā māro pāpimā godhikassa kulaputtassa viññāṇaṃ samanvesanto na jānāti na passati.",
  "ne9:43.2": "So hi papañcātīto taṇhāpahānena diṭṭhinissayopissa natthi.",
  "ne9:43.3": "Yathā ca godhikassa, evaṃ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā.",
  "ne9:43.4": "Ayaṃ desanāsandhi.",
  "ne9:44.1": "Tattha katamā niddesasandhi?",
  "ne9:44.2": "Nissitacittā akusalapakkhena niddisitabbā, anissitacittā kusalapakkhena niddisitabbā.",
  "ne9:44.3": "Nissitacittā kilesena niddisitabbā, anissitacittā vodānena niddisitabbā.",
  "ne9:44.4": "Nissitacittā saṃsārappavattiyā niddisitabbā, anissitacittā saṃsāranivattiyā niddisitabbā.",
  "ne9:44.5": "Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā.",
  "ne9:44.6": "Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā.",
  "ne9:44.7": "Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā.",
  "ne9:44.8": "Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā.",
  "ne9:44.9": "Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā.",
  "ne9:44.10": "Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā.",
  "ne9:44.11": "Nissitacittā asaddhammassavanena ca asaṃvaraṇena ca niddisitabbā, anissitacittā saddhammassavanena ca saṃvarena ca niddisitabbā.",
  "ne9:44.12": "Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā.",
  "ne9:44.13": "Nissitacittā nīvaraṇehi ca saṃyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā.",
  "ne9:44.14": "Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā.",
  "ne9:44.15": "Ayaṃ niddesasandhi.",
  "ne9:44.16": "Tenāha āyasmā mahākaccāyano “neruttamadhippāyo”ti.",
  "ne9:44.17": "Niyutto catubyūho hāro."
}