{
  "ne6:0.1": "Netti",
  "ne6:0.2": "Paṭiniddesavāra",
  "ne6:0.3": "Vibhaṅga 3",
  "ne6:0.4": "Yuttihāravibhaṅga",
  "ne6:1.1": "Tattha katamo yuttihāro?",
  "ne6:1.2": "“Sabbesaṃ hārānan”ti, ayaṃ yuttihāro.",
  "ne6:1.3": "Kiṃ yojayati?",
  "ne6:1.4": "Cattāro mahāpadesā buddhāpadeso saṃghāpadeso sambahulattherāpadeso ekattherāpadeso.",
  "ne6:1.5": "Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṃ upanikkhipitabbāni.",
  "ne6:2.1": "Katamasmiṃ sutte otārayitabbāni?",
  "ne6:2.2": "Catūsu ariyasaccesu.",
  "ne6:2.3": "Katamasmiṃ vinaye sandassayitabbāni?",
  "ne6:2.4": "Rāgavinaye dosavinaye mohavinaye.",
  "ne6:2.5": "Katamissaṃ dhammatāyaṃ upanikkhipitabbāni?",
  "ne6:2.6": "Paṭiccasamuppāde.",
  "ne6:2.7": "Yadi catūsu ariyasaccesu avatarati, kilesavinaye sandissati, dhammatañca na vilometi, evaṃ āsave na janeti.",
  "ne6:2.8": "Catūhi mahāpadesehi yaṃ yaṃ yujjati, yena yena yujjati, yathā yathā yujjati, taṃ taṃ gahetabbaṃ.",
  "ne6:3.1": "Pañhaṃ pucchitena kati padāni pañheti padaso pariyogāhitabbaṃ vicetabbaṃ?",
  "ne6:3.2": "Yadi sabbāni padāni ekaṃ atthaṃ abhivadanti, eko pañho.",
  "ne6:3.3": "Atha cattāri padāni ekaṃ atthaṃ abhivadanti, eko pañho.",
  "ne6:3.4": "Atha tīṇi padāni ekaṃ atthaṃ abhivadanti, eko pañho.",
  "ne6:3.5": "Atha dve padāni ekaṃ atthaṃ abhivadanti, eko pañho.",
  "ne6:3.6": "Atha ekaṃ padaṃ ekaṃ atthaṃ abhivadati, eko pañho.",
  "ne6:3.7": "Taṃ upaparikkhamānena aññātabbaṃ kiṃ ime dhammā nānatthā nānābyañjanā, udāhu imesaṃ dhammānaṃ eko attho byañjanameva nānanti.",
  "ne6:3.8": "Yathā kiṃ bhave?",
  "ne6:3.9": "Yathā sā devatā bhagavantaṃ pañhaṃ pucchati.",
  "ne6:4.1": "“Kenassubbhāhato loko,",
  "ne6:4.2": "kenassu parivārito;",
  "ne6:4.3": "Kena sallena otiṇṇo,",
  "ne6:4.4": "kissa dhūpāyito sadā”ti.",
  "ne6:5.1": "Imāni cattāri padāni pucchitāni.",
  "ne6:5.2": "Te tayo pañhā kathaṃ ñāyati?",
  "ne6:5.3": "Bhagavā hi devatāya visajjeti.",
  "ne6:6.1": "“Maccunābbhāhato loko,",
  "ne6:6.2": "jarāya parivārito;",
  "ne6:6.3": "Taṇhāsallena otiṇṇo,",
  "ne6:6.4": "icchādhūpāyito sadā”ti.",
  "ne6:7.1": "Tattha jarā ca maraṇañca imāni dve saṅkhatassa saṅkhatalakkhaṇāni.",
  "ne6:7.2": "Jarāyaṃ ṭhitassa aññathattaṃ, maraṇaṃ vayo.",
  "ne6:7.3": "Tattha jarāya ca maraṇassa ca atthato nānattaṃ.",
  "ne6:7.4": "Kena kāraṇena, gabbhagatāpi hi mīyanti, na ca te jiṇṇā bhavanti.",
  "ne6:7.5": "Atthi ca devānaṃ maraṇaṃ, na ca tesaṃ sarīrāni jīranti.",
  "ne6:7.6": "Sakkateva jarāya paṭikammaṃ kātuṃ, na pana sakkate maraṇassa paṭikammaṃ kātuṃ aññatreva iddhimantānaṃ iddhivisayā.",
  "ne6:7.7": "Yaṃ panāha taṇhāsallena otiṇṇoti dissanti vītarāgā jīrantāpi mīyantāpi.",
  "ne6:7.8": "Yadi ca yathā jarāmaraṇaṃ, evaṃ taṇhāpi siyā.",
  "ne6:7.9": "Evaṃ sante sabbe yobbanaṭṭhāpi vigatataṇhā siyuṃ.",
  "ne6:7.10": "Yathā ca taṇhā dukkhassa samudayo, evaṃ jarāmaraṇampi siyā dukkhassa samudayo, na ca siyā taṇhā dukkhassa samudayo, na hi jarāmaraṇaṃ dukkhassa samudayo, taṇhā dukkhassa samudayo.",
  "ne6:7.11": "Yathā ca taṇhā maggavajjhā, evaṃ jarāmaraṇampi siyā maggavajjhaṃ.",
  "ne6:7.12": "Imāya yuttiyā aññamaññehi kāraṇehi gavesitabbaṃ.",
  "ne6:7.13": "Yadi ca sandissati yuttisamārūḷhaṃ atthato ca aññattaṃ, byañjanatopi gavesitabbaṃ.",
  "ne6:8.1": "Salloti vā dhūpāyananti vā imesaṃ dhammānaṃ atthato ekattaṃ.",
  "ne6:8.2": "Na hi yujjati icchāya ca taṇhāya ca atthato aññattaṃ.",
  "ne6:8.3": "Taṇhāya adhippāye aparipūramāne navasu āghātavatthūsu kodho ca upanāho ca uppajjati.",
  "ne6:8.4": "Imāya yuttiyā jarāya ca maraṇassa ca taṇhāya ca atthato aññattaṃ.",
  "ne6:9.1": "Yaṃ panidaṃ bhagavatā dvīhi nāmehi abhilapitaṃ icchātipi taṇhātipi, idaṃ bhagavatā bāhirānaṃ vatthūnaṃ ārammaṇavasena dvīhi nāmehi abhilapitaṃ icchātipi taṇhātipi, sabbā hi taṇhā ajjhosānalakkhaṇena ekalakkhaṇā.",
  "ne6:9.2": "Yathā sabbo aggi uṇhattalakkhaṇena ekalakkhaṇo, api ca upādānavasena aññamaññāni nāmāni labhati, kaṭṭhaggītipi tiṇaggītipi sakalikaggītipi gomayaggītipi thusaggītipi saṅkāraggītipi, sabbo hi aggi uṇhattalakkhaṇova.",
  "ne6:9.3": "Evaṃ sabbā taṇhā ajjhosānalakkhaṇena ekalakkhaṇā, api tu ārammaṇaupādānavasena aññamaññehi nāmehi abhilapitā icchāitipi taṇhāitipi salloitipi dhūpāyanāitipi saritāitipi visattikāitipi sinehoitipi kilamathoitipi latāitipi maññanāitipi bandhoitipi āsāitipi pipāsāitipi abhinandanāitipi, iti sabbā taṇhā ajjhosānalakkhaṇena ekalakkhaṇā.",
  "ne6:9.4": "Yathā ca vevacane vuttā.",
  "ne6:10.1": "“Āsā ca pihā abhinandanā ca,",
  "ne6:10.2": "Anekadhātūsu sarā patiṭṭhitā;",
  "ne6:10.3": "Aññāṇamūlappabhavā pajappitā,",
  "ne6:10.4": "Sabbā mayā byantikatā samūlikā”ti.",
  "ne6:11.1": "Taṇhāyetaṃ vevacanaṃ.",
  "ne6:11.2": "Yathāha bhagavā—",
  "ne6:11.3": "rūpe, tissa, avigatarāgassa avigatacchandassa avigatapemassa avigatapipāsassa avigatapariḷāhassa.",
  "ne6:11.4": "Evaṃ vedanāya saññāya saṅkhāresu viññāṇe avigatarāgassa avigatacchandassa avigatapemassa avigatapipāsassa avigatapariḷāhassa sabbaṃ suttaṃ vitthāretabbaṃ.",
  "ne6:11.5": "Taṇhāyetaṃ vevacanaṃ, evaṃ yujjati.",
  "ne6:12.1": "Sabbo dukkhūpacāro kāmataṇhāsaṅkhāramūlako, na pana yujjati sabbo nibbidūpacāro kāmataṇhāparikkhāramūlako.",
  "ne6:12.2": "Imāya yuttiyā aññamaññehi kāraṇehi gavesitabbaṃ.",
  "ne6:13.1": "Yathā hi bhagavā rāgacaritassa puggalassa asubhaṃ desayati, dosacaritassa bhagavā puggalassa mettaṃ desayati.",
  "ne6:13.2": "Mohacaritassa bhagavā puggalassa paṭiccasamuppādaṃ desayati.",
  "ne6:13.3": "Yadi hi bhagavā rāgacaritassa puggalassa mettaṃ cetovimuttiṃ deseyya.",
  "ne6:13.4": "Sukhaṃ vā paṭipadaṃ dandhābhiññaṃ sukhaṃ vā paṭipadaṃ khippābhiññaṃ vipassanāpubbaṅgamaṃ vā pahānaṃ deseyya, na yujjati desanā.",
  "ne6:13.5": "Evaṃ yaṃ kiñci rāgassa anulomappahānaṃ dosassa anulomappahānaṃ mohassa anulomappahānaṃ.",
  "ne6:13.6": "Sabbaṃ taṃ vicayena hārena vicinitvā yuttihārena yojetabbaṃ.",
  "ne6:13.7": "Yāvatikā ñāṇassa bhūmi.",
  "ne6:14.1": "Mettāvihārissa sato byāpādo cittaṃ pariyādāya ṭhassatīti na yujjati desanā, byāpādo pahānaṃ abbhatthaṃ gacchatīti yujjati desanā.",
  "ne6:14.2": "Karuṇāvihārissa sato vihesā cittaṃ pariyādāya ṭhassatīti na yujjati desanā, vihesā pahānaṃ abbhatthaṃ gacchatīti yujjati desanā.",
  "ne6:14.3": "Muditāvihārissa sato arati cittaṃ pariyādāya ṭhassatīti na yujjati desanā, arati pahānaṃ abbhatthaṃ gacchatīti yujjati desanā.",
  "ne6:14.4": "Upekkhāvihārissa sato rāgo cittaṃ pariyādāya ṭhassatīti na yujjati desanā, rāgo pahānaṃ abbhatthaṃ gacchatīti yujjati desanā.",
  "ne6:14.5": "Animittavihārissa sato nimittānusārī tena teneva viññāṇaṃ pavattatīti na yujjati desanā, nimittaṃ pahānaṃ abbhatthaṃ gacchatīti yujjati desanā.",
  "ne6:14.6": "Asmīti vigataṃ ayamahamasmīti na samanupassāmi.",
  "ne6:14.7": "Atha ca pana me kismīti kathasmīti vicikicchā kathaṃkathāsallaṃ cittaṃ pariyādāya ṭhassatīti na yujjati desanā, vicikicchā kathaṃkathāsallaṃ pahānaṃ abbhatthaṃ gacchatīti yujjati desanā.",
  "ne6:15.1": "Yathā vā pana paṭhamaṃ jhānaṃ samāpannassa sato kāmarāgabyāpādā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:15.2": "Vitakkasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:15.3": "Dutiyaṃ jhānaṃ samāpannassa sato vitakkavicārasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:15.4": "Upekkhāsukhasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:15.5": "Tatiyaṃ jhānaṃ samāpannassa sato pītisukhasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā, upekkhāsatipārisuddhisahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:15.6": "Catutthaṃ jhānaṃ samāpannassa sato upekkhāsahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:15.7": "Ākāsānañcāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:16.1": "Ākāsānañcāyatanaṃ samāpannassa sato rūpasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:16.2": "Viññāṇañcāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:16.3": "Viññāṇañcāyatanaṃ samāpannassa sato ākāsānañcāyatanasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:16.4": "Ākiñcaññāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:16.5": "Ākiñcaññāyatanaṃ samāpannassa sato viññāṇañcāyatanasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:16.6": "Nevasaññānāsaññāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:16.7": "Nevasaññānāsaññāyatanaṃ samāpannassa sato saññūpacārā visesāya saṃvattantīti na yujjati desanā, hānāya saṃvattantīti yujjati desanā.",
  "ne6:16.8": "Saññāvedayitanirodhasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.",
  "ne6:16.9": "Kallatāparicitaṃ cittaṃ na ca abhinīhāraṃ khamatīti na yujjati desanā, kallatāparicitaṃ cittaṃ atha ca abhinīhāraṃ khamatīti yujjati desanā.",
  "ne6:17.1": "Evaṃ sabbe navasuttantā yathādhammaṃ yathāvinayaṃ yathāsatthusāsanaṃ sabbato vicayena hārena vicinitvā yuttihārena yojetabbāti.",
  "ne6:17.2": "Tenāha āyasmā mahākaccāyano “sabbesaṃ hārānaṃ yā bhūmi yo ca gocaro tesan”ti.",
  "ne6:17.3": "Niyutto yutti hāro."
}