{
  "ne20:0.1": "Netti",
  "ne20:0.2": "Paṭiniddesavāra",
  "ne20:0.3": "Sampāta 1",
  "ne20:0.4": "Desanāhārasampāta",
  "ne20:1.1": "“Soḷasa hārā paṭhamaṃ,",
  "ne20:1.2": "Disalocanato disā viloketvā;",
  "ne20:1.3": "Saṅkhipiya aṅkusena hi,",
  "ne20:1.4": "Nayehi tīhi niddise suttan”ti.",
  "ne20:2.1": "Vuttā, tassā niddeso kuhiṃ daṭṭhabbo?",
  "ne20:2.2": "Hārasampāte.",
  "ne20:2.3": "Tattha katamo desanāhārasampāto?",
  "ne20:3.1": "“Arakkhitena cittena,",
  "ne20:3.2": "micchādiṭṭhihatena ca;",
  "ne20:3.3": "Thinamiddhābhibhūtena,",
  "ne20:3.4": "vasaṃ mārassa gacchatī”ti.",
  "ne20:4.1": "**Arakkhitena cittenā**ti kiṃ desayati, pamādaṃ taṃ maccuno padaṃ.",
  "ne20:4.2": "**Micchādiṭṭhihatena cā**ti micchādiṭṭhihataṃ nāma vuccati yadā “anicce niccan”ti passati, so vipallāso.",
  "ne20:4.3": "So pana vipallāso kiṃlakkhaṇo?",
  "ne20:4.4": "Viparītaggāhalakkhaṇo vipallāso.",
  "ne20:4.5": "So kiṃ vipallāsayati?",
  "ne20:4.6": "Tayo dhamme saññaṃ cittaṃ diṭṭhimiti.",
  "ne20:4.7": "So kuhiṃ vipallāsayati?",
  "ne20:4.8": "Catūsu attabhāvavatthūsu, rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ.",
  "ne20:4.9": "Evaṃ vedanaṃ …pe…",
  "ne20:4.10": "saññaṃ …pe…",
  "ne20:4.11": "saṅkhāre …pe…",
  "ne20:4.12": "viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ.",
  "ne20:5.1": "Tattha rūpaṃ paṭhamaṃ vipallāsavatthu “asubhe subhan”ti.",
  "ne20:5.2": "Vedanā dutiyaṃ vipallāsavatthu “dukkhe sukhan”ti.",
  "ne20:5.3": "Saññā saṅkhārā ca tatiyaṃ vipallāsavatthu “anattani attā”ti.",
  "ne20:5.4": "Viññāṇaṃ catutthaṃ vipallāsavatthu “anicce niccan”ti.",
  "ne20:5.5": "Dve dhammā cittassa saṃkilesā—",
  "ne20:5.6": "taṇhā ca avijjā ca.",
  "ne20:5.7": "Taṇhānivutaṃ cittaṃ dvīhi vipallāsehi vipallāsīyati “asubhe subhan”ti “dukkhe sukhan”ti.",
  "ne20:5.8": "Diṭṭhinivutaṃ cittaṃ dvīhi vipallāsehi vipallāsīyati “anicce niccan”ti “anattani attā”ti.",
  "ne20:6.1": "Tattha yo diṭṭhivipallāso, so atītaṃ rūpaṃ attato samanupassati,",
  "ne20:6.2": "atītaṃ vedanaṃ …pe…",
  "ne20:6.3": "atītaṃ saññaṃ,",
  "ne20:6.4": "atīte saṅkhāre …",
  "ne20:6.5": "atītaṃ viññāṇaṃ attato samanupassati.",
  "ne20:6.6": "Tattha yo taṇhāvipallāso, so anāgataṃ rūpaṃ abhinandati,",
  "ne20:6.7": "anāgataṃ vedanaṃ …pe…",
  "ne20:6.8": "anāgataṃ saññaṃ,",
  "ne20:6.9": "anāgate saṅkhāre,",
  "ne20:6.10": "anāgataṃ viññāṇaṃ abhinandati.",
  "ne20:6.11": "Dve dhammā cittassa upakkilesā—",
  "ne20:6.12": "taṇhā ca avijjā ca.",
  "ne20:6.13": "Tāhi visujjhantaṃ cittaṃ visujjhati.",
  "ne20:6.14": "Tesaṃ avijjānīvaraṇānaṃ taṇhāsaṃyojanānaṃ pubbā koṭi na paññāyati sandhāvantānaṃ saṃsarantānaṃ sakiṃ nirayaṃ sakiṃ tiracchānayoniṃ sakiṃ pettivisayaṃ sakiṃ asurakāyaṃ sakiṃ deve sakiṃ manusse.",
  "ne20:7.1": "**Thinamiddhābhibhūtenā**ti.",
  "ne20:7.2": "Thinaṃ nāma yā cittassa akallatā akammaniyatā;",
  "ne20:7.3": "middhaṃ nāma yaṃ kāyassa līnattaṃ.",
  "ne20:7.4": "**Vasaṃ mārassa gacchatī**ti kilesamārassa ca sattamārassa ca vasaṃ gacchati, so hi nivuto saṃsārābhimukho hoti.",
  "ne20:7.5": "Imāni bhagavatā dve saccāni desitāni dukkhaṃ samudayo ca.",
  "ne20:7.6": "Tesaṃ bhagavā pariññāya ca pahānāya ca dhammaṃ deseti dukkhassa pariññāya samudayassa pahānāya.",
  "ne20:7.7": "Yena ca parijānāti yena ca pajahati, ayaṃ maggo.",
  "ne20:7.8": "Yaṃ taṇhāya avijjāya ca pahānaṃ, ayaṃ nirodho.",
  "ne20:7.9": "Imāni cattāri saccāni.",
  "ne20:7.10": "Tenāha bhagavā “arakkhitena cittenā”ti.",
  "ne20:7.11": "Tenāhāyasmā mahākaccāyano “assādādīnavatā”ti.",
  "ne20:7.12": "Niyutto desanāhārasampāto."
}