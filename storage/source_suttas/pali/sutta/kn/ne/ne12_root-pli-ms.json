{
  "ne12:0.1": "Netti",
  "ne12:0.2": "Paṭiniddesavāra",
  "ne12:0.3": "Vibhaṅga 9",
  "ne12:0.4": "Parivattanahāravibhaṅga",
  "ne12:1.1": "Tattha katamo parivattano hāro?",
  "ne12:1.2": "“Kusalākusale dhamme”ti.",
  "ne12:1.3": "Sammādiṭṭhissa purisapuggalassa micchādiṭṭhi nijjiṇṇā bhavati.",
  "ne12:1.4": "Ye cassa micchādiṭṭhipaccayā uppajjeyyuṃ aneke pāpakā akusalā dhammā, te cassa nijjiṇṇā honti.",
  "ne12:1.5": "Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṃ gacchanti.",
  "ne12:1.6": "Sammāsaṅkappassa purisapuggalassa micchāsaṅkappo nijjiṇṇo bhavati.",
  "ne12:1.7": "Ye cassa micchāsaṅkappapaccayā uppajjeyyuṃ aneke pāpakā akusalā dhammā, te cassa nijjiṇṇā honti.",
  "ne12:1.8": "Sammāsaṅkappapaccayā cassa aneke kusalā dhammā sambhavanti.",
  "ne12:1.9": "Te cassa bhāvanāpāripūriṃ gacchanti.",
  "ne12:1.10": "Evaṃ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa sammāvimuttiñāṇadassanassa purisapuggalassa micchāvimuttiñāṇadassanaṃ nijjiṇṇaṃ bhavati.",
  "ne12:1.11": "Ye cassa micchāvimuttiñāṇadassanapaccayā uppajjeyyuṃ aneke pāpakā akusalā dhammā, te cassa nijjiṇṇā honti.",
  "ne12:1.12": "Sammāvimuttiñāṇadassanapaccayā cassa aneke kusalā dhammā sambhavanti, te cassa bhāvanāpāripūriṃ gacchanti.",
  "ne12:2.1": "Yassa vā pāṇātipātā paṭiviratassa pāṇātipāto pahīno hoti.",
  "ne12:2.2": "Adinnādānā paṭiviratassa adinnādānaṃ pahīnaṃ hoti.",
  "ne12:2.3": "Brahmacārissa abrahmacariyaṃ pahīnaṃ hoti.",
  "ne12:2.4": "Saccavādissa musāvādo pahīno hoti.",
  "ne12:2.5": "Apisuṇavācassa pisuṇā vācā pahīnā hoti.",
  "ne12:2.6": "Saṇhavācassa pharusā vācā pahīnā hoti.",
  "ne12:2.7": "Kālavādissa samphappalāpo pahīno hoti.",
  "ne12:2.8": "Anabhijjhālussa abhijjhā pahīnā hoti.",
  "ne12:2.9": "Abyāpannacittassa byāpādo pahīno hoti.",
  "ne12:2.10": "Sammādiṭṭhissa micchādiṭṭhi pahīnā hoti.",
  "ne12:3.1": "Ye ca kho keci ariyaṃ aṭṭhaṅgikaṃ maggaṃ garahanti, nesaṃ sandiṭṭhikā sahadhammikā gārayhā vādānuvādā āgacchanti.",
  "ne12:3.2": "Sammādiṭṭhiñca te bhavanto dhammaṃ garahanti.",
  "ne12:3.3": "Tena hi ye micchādiṭṭhikā, tesaṃ bhavantānaṃ pujjā ca pāsaṃsā ca.",
  "ne12:3.4": "Evaṃ sammāsaṅkappaṃ sammāvācaṃ sammākammantaṃ sammāājīvaṃ sammāvāyāmaṃ sammāsatiṃ sammāsamādhiṃ sammāvimuttiṃ sammāvimuttiñāṇadassanañca te bhavanto dhammaṃ garahanti.",
  "ne12:3.5": "Tena hi ye micchāvimuttiñāṇadassanā, tesaṃ bhavantānaṃ pujjā ca pāsaṃsā ca.",
  "ne12:4.1": "Ye ca kho keci evamāhaṃsu “bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā, bhāvayitabbā kāmā, bahulīkātabbā kāmā”ti.",
  "ne12:4.2": "Kāmehi veramaṇī tesaṃ adhammo.",
  "ne12:5.1": "Ye vā pana keci evamāhaṃsu “attakilamathānuyogo dhammo”ti.",
  "ne12:5.2": "Niyyāniko tesaṃ dhammo adhammo.",
  "ne12:5.3": "Ye ca kho keci evamāhaṃsu “dukkho dhammo”ti.",
  "ne12:5.4": "Sukho tesaṃ dhammo adhammo.",
  "ne12:5.5": "Yathā vā pana bhikkhuno sabbasaṅkhāresu asubhānupassino viharato subhasaññā pahīyanti.",
  "ne12:5.6": "Dukkhānupassino viharato sukhasaññā pahīyanti.",
  "ne12:5.7": "Aniccānupassino viharato niccasaññā pahīyanti.",
  "ne12:5.8": "Anattānupassino viharato attasaññā pahīyanti.",
  "ne12:5.9": "Yaṃ yaṃ vā pana dhammaṃ rocayati vā upagacchati vā, tassa tassa dhammassa yo paṭipakkho, svassa aniṭṭhato ajjhāpanno bhavati.",
  "ne12:5.10": "Tenāha āyasmā mahākaccāyano “kusalākusaladhamme”ti.",
  "ne12:5.11": "Niyutto parivattano hāro."
}