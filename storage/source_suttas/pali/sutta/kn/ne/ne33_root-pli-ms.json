{
  "ne33:0.1": "Netti",
  "ne33:0.2": "Paṭiniddesavāra",
  "ne33:0.3": "Sampāta 14",
  "ne33:0.4": "Adhiṭṭhānahārasampāta",
  "ne33:1.1": "Tattha katamo adhiṭṭhāno hārasampāto?",
  "ne33:2.1": "“Tasmā rakkhitacittassa, sammāsaṅkappagocaro”ti gāthā.",
  "ne33:2.2": "Tasmā rakkhitacittassāti ekattatā.",
  "ne33:2.3": "Cittaṃ mano viññāṇaṃ, ayaṃ vemattatā.",
  "ne33:2.4": "Sammāsaṅkappagocaroti ekattatā.",
  "ne33:2.5": "Nekkhammasaṅkappo abyāpādasaṅkappo avihiṃsāsaṅkappo ayaṃ vemattatā.",
  "ne33:2.6": "Sammādiṭṭhipurekkhāroti ekattatā.",
  "ne33:2.7": "Sammādiṭṭhi nāma yaṃ dukkhe ñāṇaṃ dukkhasamudaye ñāṇaṃ dukkhanirodhe ñāṇaṃ dukkhanirodhagāminiyā paṭipadāya ñāṇaṃ magge ñāṇaṃ hetumhi ñāṇaṃ hetusamuppannesu dhammesu ñāṇaṃ paccaye ñāṇaṃ paccayasamuppannesu dhammesu ñāṇaṃ, yaṃ tattha tattha yathābhūtaṃ ñāṇadassanaṃ abhisamayo sampaṭivedho saccāgamanaṃ, ayaṃ vemattatā.",
  "ne33:2.8": "Ñatvāna udayabbayanti ekattatā, udayena avijjāpaccayā saṅkhārā, saṅkhārapaccayā viññāṇaṃ, evaṃ sabbaṃ samudayo bhavati.",
  "ne33:2.9": "Vayena avijjānirodhā saṅkhāranirodho, evaṃ sabbaṃ nirodho hoti, ayaṃ vemattatā.",
  "ne33:2.10": "Thinamiddhābhibhū bhikkhūti ekattatā, thinaṃ nāma yā cittassa akallatā akammaniyatā, middhaṃ nāma yaṃ kāyassa līnattaṃ, ayaṃ vemattatā.",
  "ne33:2.11": "Sabbā duggatiyo jaheti ekattatā, devamanusse vā upanidhāya apāyā duggati, nibbānaṃ vā upanidhāya sabbā upapattiyo duggati, ayaṃ vemattatā.",
  "ne33:2.12": "Niyutto adhiṭṭhāno hārasampāto."
}