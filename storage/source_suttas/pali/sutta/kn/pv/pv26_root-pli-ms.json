{
  "pv26:0.1": "Petavatthu",
  "pv26:0.2": "Cūḷavagga",
  "pv26:0.3": "1. Abhijjamānapetavatthu",
  "pv26:1.1": "“Abhijjamāne vārimhi,",
  "pv26:1.2": "gaṅgāya idha gacchasi;",
  "pv26:1.3": "Naggo pubbaddhapetova,",
  "pv26:1.4": "māladhārī alaṅkato;",
  "pv26:1.5": "Kuhiṃ gamissasi peta,",
  "pv26:1.6": "kattha vāso bhavissatī”ti.",
  "pv26:2.1": "“Cundaṭṭhilaṃ gamissāmi,",
  "pv26:2.2": "peto so iti bhāsati;",
  "pv26:2.3": "Antare vāsabhagāmaṃ,",
  "pv26:2.4": "bārāṇasiṃ ca santike”.",
  "pv26:3.1": "Tañca disvā mahāmatto,",
  "pv26:3.2": "koliyo iti vissuto;",
  "pv26:3.3": "Sattuṃ bhattañca petassa,",
  "pv26:3.4": "pītakañca yugaṃ adā.",
  "pv26:4.1": "Nāvāya tiṭṭhamānāya,",
  "pv26:4.2": "kappakassa adāpayi;",
  "pv26:4.3": "Kappakassa padinnamhi,",
  "pv26:4.4": "ṭhāne petassa dissatha.",
  "pv26:5.1": "Tato suvatthavasano,",
  "pv26:5.2": "māladhārī alaṅkato;",
  "pv26:5.3": "Ṭhāne ṭhitassa petassa,",
  "pv26:5.4": "dakkhiṇā upakappatha;",
  "pv26:5.5": "Tasmā dajjetha petānaṃ,",
  "pv26:5.6": "anukampāya punappunaṃ.",
  "pv26:6.1": "Sātunnavasanā eke,",
  "pv26:6.2": "aññe kesanivāsanā;",
  "pv26:6.3": "Petā bhattāya gacchanti,",
  "pv26:6.4": "pakkamanti disodisaṃ.",
  "pv26:7.1": "Dūre eke padhāvitvā,",
  "pv26:7.2": "aladdhāva nivattare;",
  "pv26:7.3": "Chātā pamucchitā bhantā,",
  "pv26:7.4": "bhūmiyaṃ paṭisumbhitā.",
  "pv26:8.1": "Te ca tattha papatitā,",
  "pv26:8.2": "bhūmiyaṃ paṭisumbhitā;",
  "pv26:8.3": "Pubbe akatakalyāṇā,",
  "pv26:8.4": "aggidaḍḍhāva ātape.",
  "pv26:9.1": "“Mayaṃ pubbe pāpadhammā,",
  "pv26:9.2": "gharaṇī kulamātaro;",
  "pv26:9.3": "Santesu deyyadhammesu,",
  "pv26:9.4": "dīpaṃ nākamha attano.",
  "pv26:10.1": "Pahūtaṃ annapānampi,",
  "pv26:10.2": "apissu avakirīyati;",
  "pv26:10.3": "Sammaggate pabbajite,",
  "pv26:10.4": "na ca kiñci adamhase.",
  "pv26:11.1": "Akammakāmā alasā,",
  "pv26:11.2": "Sādukāmā mahagghasā;",
  "pv26:11.3": "Ālopapiṇḍadātāro,",
  "pv26:11.4": "Paṭiggahe paribhāsimhase.",
  "pv26:12.1": "Te gharā tā ca dāsiyo,",
  "pv26:12.2": "tānevābharaṇāni no;",
  "pv26:12.3": "Te aññe paricārenti,",
  "pv26:12.4": "mayaṃ dukkhassa bhāgino.",
  "pv26:13.1": "Veṇī vā avaññā honti,",
  "pv26:13.2": "rathakārī ca dubbhikā;",
  "pv26:13.3": "Caṇḍālī kapaṇā honti,",
  "pv26:13.4": "kappakā ca punappunaṃ.",
  "pv26:14.1": "Yāni yāni nihīnāni,",
  "pv26:14.2": "kulāni kapaṇāni ca;",
  "pv26:14.3": "Tesu tesveva jāyanti,",
  "pv26:14.4": "esā maccharino gati.",
  "pv26:15.1": "Pubbe ca katakalyāṇā,",
  "pv26:15.2": "dāyakā vītamaccharā;",
  "pv26:15.3": "Saggaṃ te paripūrenti,",
  "pv26:15.4": "obhāsenti ca nandanaṃ.",
  "pv26:16.1": "Vejayante ca pāsāde,",
  "pv26:16.2": "ramitvā kāmakāmino;",
  "pv26:16.3": "Uccākulesu jāyanti,",
  "pv26:16.4": "sabhogesu tato cutā.",
  "pv26:17.1": "Kūṭāgāre ca pāsāde,",
  "pv26:17.2": "pallaṅke gonakatthate;",
  "pv26:17.3": "Bījitaṅgā morahatthehi,",
  "pv26:17.4": "kule jātā yasassino.",
  "pv26:18.1": "Aṅkato aṅkaṃ gacchanti,",
  "pv26:18.2": "māladhārī alaṅkatā;",
  "pv26:18.3": "Dhātiyo upatiṭṭhanti,",
  "pv26:18.4": "sāyaṃ pātaṃ sukhesino.",
  "pv26:19.1": "Nayidaṃ akatapuññānaṃ,",
  "pv26:19.2": "katapuññānamevidaṃ;",
  "pv26:19.3": "Asokaṃ nandanaṃ rammaṃ,",
  "pv26:19.4": "tidasānaṃ mahāvanaṃ.",
  "pv26:20.1": "Sukhaṃ akatapuññānaṃ,",
  "pv26:20.2": "idha natthi parattha ca;",
  "pv26:20.3": "Sukhañca katapuññānaṃ,",
  "pv26:20.4": "idha ceva parattha ca.",
  "pv26:21.1": "Tesaṃ sahabyakāmānaṃ,",
  "pv26:21.2": "kattabbaṃ kusalaṃ bahuṃ;",
  "pv26:21.3": "Katapuññā hi modanti,",
  "pv26:21.4": "sagge bhogasamaṅgino”ti.",
  "pv26:22.1": "Abhijjamānapetavatthu paṭhamaṃ."
}