{
  "thi-ap39:0.1": "Therīapadāna",
  "thi-ap39:0.2": "Khattiyāvagga",
  "thi-ap39:0.3": "9 Ambapālitherīapadāna",
  "thi-ap39:1.1": "“Yo raṃsiphusitāveḷo,",
  "thi-ap39:1.2": "phusso nāma mahāmuni;",
  "thi-ap39:1.3": "Tassāhaṃ bhaginī āsiṃ,",
  "thi-ap39:1.4": "ajāyiṃ khattiye kule.",
  "thi-ap39:2.1": "Tassa dhammaṃ suṇitvāhaṃ,",
  "thi-ap39:2.2": "vippasannena cetasā;",
  "thi-ap39:2.3": "Mahādānaṃ daditvāna,",
  "thi-ap39:2.4": "patthayiṃ rūpasampadaṃ.",
  "thi-ap39:3.1": "Ekattiṃse ito kappe,",
  "thi-ap39:3.2": "sikhī lokagganāyako;",
  "thi-ap39:3.3": "Uppanno lokapajjoto,",
  "thi-ap39:3.4": "tilokasaraṇo jino.",
  "thi-ap39:4.1": "Tadāruṇapure ramme,",
  "thi-ap39:4.2": "brāhmaññakulasambhavā;",
  "thi-ap39:4.3": "Vimuttacittaṃ kupitā,",
  "thi-ap39:4.4": "bhikkhuniṃ abhisāpayiṃ.",
  "thi-ap39:5.1": "‘Vesikāva anācārā’,",
  "thi-ap39:5.2": "jinasāsanadūsikā;",
  "thi-ap39:5.3": "Evaṃ akkosayitvāna,",
  "thi-ap39:5.4": "tena pāpena kammunā.",
  "thi-ap39:6.1": "Dāruṇaṃ nirayaṃ gantvā,",
  "thi-ap39:6.2": "mahādukkhasamappitā;",
  "thi-ap39:6.3": "Tato cutā manussesu,",
  "thi-ap39:6.4": "upapannā tapassinī.",
  "thi-ap39:7.1": "Dasajātisahassāni,",
  "thi-ap39:7.2": "gaṇikattamakārayiṃ;",
  "thi-ap39:7.3": "Tamhā pāpā na muccissaṃ,",
  "thi-ap39:7.4": "bhutvā duṭṭhavisaṃ yathā.",
  "thi-ap39:8.1": "Brahmacariyamasevissaṃ,",
  "thi-ap39:8.2": "kassape jinasāsane;",
  "thi-ap39:8.3": "Tena kammavipākena,",
  "thi-ap39:8.4": "ajāyiṃ tidase pure.",
  "thi-ap39:9.1": "Pacchime bhave sampatte,",
  "thi-ap39:9.2": "ahosiṃ opapātikā;",
  "thi-ap39:9.3": "Ambasākhantare jātā,",
  "thi-ap39:9.4": "ambapālīti tenahaṃ.",
  "thi-ap39:10.1": "Parivutā pāṇakoṭīhi,",
  "thi-ap39:10.2": "pabbajiṃ jinasāsane;",
  "thi-ap39:10.3": "Pattāhaṃ acalaṃ ṭhānaṃ,",
  "thi-ap39:10.4": "dhītā buddhassa orasā.",
  "thi-ap39:11.1": "Iddhīsu ca vasī homi,",
  "thi-ap39:11.2": "sotadhātuvisuddhiyā;",
  "thi-ap39:11.3": "Cetopariyañāṇassa,",
  "thi-ap39:11.4": "vasī homi mahāmuni.",
  "thi-ap39:12.1": "Pubbenivāsaṃ jānāmi,",
  "thi-ap39:12.2": "dibbacakkhu visodhitaṃ;",
  "thi-ap39:12.3": "Sabbāsavā parikkhīṇā,",
  "thi-ap39:12.4": "natthi dāni punabbhavo.",
  "thi-ap39:13.1": "Atthadhammaniruttīsu,",
  "thi-ap39:13.2": "paṭibhāne tatheva ca;",
  "thi-ap39:13.3": "Ñāṇaṃ me vimalaṃ suddhaṃ,",
  "thi-ap39:13.4": "buddhaseṭṭhassa vāhasā.",
  "thi-ap39:14.1": "Kilesā jhāpitā mayhaṃ,",
  "thi-ap39:14.2": "…pe…",
  "thi-ap39:14.3": "viharāmi anāsavā.",
  "thi-ap39:15.1": "Svāgataṃ vata me āsi,",
  "thi-ap39:15.2": "…pe…",
  "thi-ap39:15.3": "kataṃ buddhassa sāsanaṃ.",
  "thi-ap39:16.1": "Paṭisambhidā catasso,",
  "thi-ap39:16.2": "…pe…",
  "thi-ap39:16.3": "kataṃ buddhassa sāsanaṃ”.",
  "thi-ap39:17.1": "Itthaṃ sudaṃ ambapāli bhikkhunī imā gāthāyo abhāsitthāti.",
  "thi-ap39:18.1": "Ambapālitheriyāpadānaṃ navamaṃ."
}