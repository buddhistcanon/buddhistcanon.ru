{
  "thi-ap10:0.1": "Therīapadāna",
  "thi-ap10:0.2": "Sumedhāvagga",
  "thi-ap10:0.3": "10. Udakadāyikātherīapadāna",
  "thi-ap10:1.1": "“Nagare bandhumatiyā,",
  "thi-ap10:1.2": "ahosiṃ udahārikā;",
  "thi-ap10:1.3": "Udahārena jīvāmi,",
  "thi-ap10:1.4": "tena posemi dārake.",
  "thi-ap10:2.1": "Deyyadhammo ca me natthi,",
  "thi-ap10:2.2": "puññakkhette anuttare;",
  "thi-ap10:2.3": "Koṭṭhakaṃ upasaṅkamma,",
  "thi-ap10:2.4": "udakaṃ paṭṭhapesahaṃ.",
  "thi-ap10:3.1": "Tena kammena sukatena,",
  "thi-ap10:3.2": "tāvatiṃsamagacchahaṃ;",
  "thi-ap10:3.3": "Tattha me sukataṃ byamhaṃ,",
  "thi-ap10:3.4": "udahārena nimmitaṃ.",
  "thi-ap10:4.1": "Accharānaṃ sahassassa,",
  "thi-ap10:4.2": "ahañhi pavarā tadā;",
  "thi-ap10:4.3": "Dasaṭṭhānehi tā sabbā,",
  "thi-ap10:4.4": "abhibhomi sadā ahaṃ.",
  "thi-ap10:5.1": "Paññāsaṃ devarājūnaṃ,",
  "thi-ap10:5.2": "mahesittamakārayiṃ;",
  "thi-ap10:5.3": "Vīsaticakkavattīnaṃ,",
  "thi-ap10:5.4": "mahesittamakārayiṃ.",
  "thi-ap10:6.1": "Duve bhave saṃsarāmi,",
  "thi-ap10:6.2": "devatte atha mānuse;",
  "thi-ap10:6.3": "Duggatiṃ nābhijānāmi,",
  "thi-ap10:6.4": "dakadānassidaṃ phalaṃ.",
  "thi-ap10:7.1": "Pabbatagge dumagge vā,",
  "thi-ap10:7.2": "antalikkhe ca bhūmiyaṃ;",
  "thi-ap10:7.3": "Yadā udakamicchāmi,",
  "thi-ap10:7.4": "khippaṃ paṭilabhāmahaṃ.",
  "thi-ap10:8.1": "Avuṭṭhikā disā natthi,",
  "thi-ap10:8.2": "santattā kuthitāpi ca;",
  "thi-ap10:8.3": "Mama saṅkappamaññāya,",
  "thi-ap10:8.4": "mahāmegho pavassati.",
  "thi-ap10:9.1": "Kadāci nīyamānāya,",
  "thi-ap10:9.2": "ñātisaṅghena me tadā;",
  "thi-ap10:9.3": "Yadā icchāmahaṃ vassaṃ,",
  "thi-ap10:9.4": "mahāmegho ajāyatha.",
  "thi-ap10:10.1": "Uṇhaṃ vā pariḷāho vā,",
  "thi-ap10:10.2": "sarīre me na vijjati;",
  "thi-ap10:10.3": "Kāye ca me rajo natthi,",
  "thi-ap10:10.4": "dakadānassidaṃ phalaṃ.",
  "thi-ap10:11.1": "Visuddhamanasā ajja,",
  "thi-ap10:11.2": "apetamanapāpikā;",
  "thi-ap10:11.3": "Sabbāsavaparikkhīṇā,",
  "thi-ap10:11.4": "natthi dāni punabbhavo.",
  "thi-ap10:12.1": "Ekanavutito kappe,",
  "thi-ap10:12.2": "yaṃ dakaṃ adadiṃ tadā;",
  "thi-ap10:12.3": "Duggatiṃ nābhijānāmi,",
  "thi-ap10:12.4": "dakadānassidaṃ phalaṃ.",
  "thi-ap10:13.1": "Kilesā jhāpitā mayhaṃ,",
  "thi-ap10:13.2": "…pe…",
  "thi-ap10:13.3": "viharāmi anāsavā.",
  "thi-ap10:14.1": "Svāgataṃ vata me āsi,",
  "thi-ap10:14.2": "…pe…",
  "thi-ap10:14.3": "kataṃ buddhassa sāsanaṃ.",
  "thi-ap10:15.1": "Paṭisambhidā catasso,",
  "thi-ap10:15.2": "…pe…",
  "thi-ap10:15.3": "kataṃ buddhassa sāsanaṃ”.",
  "thi-ap10:16.1": "Itthaṃ sudaṃ udakadāyikā bhikkhunī imā gāthāyo abhāsitthāti.",
  "thi-ap10:17.1": "Udakadāyikātheriyāpadānaṃ dasamaṃ.",
  "thi-ap10:18.1": "Sumedhāvaggo paṭhamo.",
  "thi-ap10:19.1": "Tassuddānaṃ",
  "thi-ap10:20.1": "Sumedhā mekhalādāyī,",
  "thi-ap10:20.2": "maṇḍapaṃ saṅkamaṃ dadā;",
  "thi-ap10:20.3": "Naḷamālī piṇḍadadā,",
  "thi-ap10:20.4": "kaṭacchu uppalappadā.",
  "thi-ap10:21.1": "Dīpadā dakadā ceva,",
  "thi-ap10:21.2": "gāthāyo gaṇitā iha;",
  "thi-ap10:21.3": "Ekagāthāsatañceva,",
  "thi-ap10:21.4": "tiṃsati ca taduttari."
}