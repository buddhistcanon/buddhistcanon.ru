{
  "thi-ap22:0.1": "Therīapadāna",
  "thi-ap22:0.2": "Kuṇḍalakesīvagga",
  "thi-ap22:0.3": "2. Kisāgotamītherīapadāna",
  "thi-ap22:1.1": "“Padumuttaro nāma jino,",
  "thi-ap22:1.2": "sabbadhammāna pāragū;",
  "thi-ap22:1.3": "Ito satasahassamhi,",
  "thi-ap22:1.4": "kappe uppajji nāyako.",
  "thi-ap22:2.1": "Tadāhaṃ haṃsavatiyaṃ,",
  "thi-ap22:2.2": "jātā aññatare kule;",
  "thi-ap22:2.3": "Upetvā taṃ naravaraṃ,",
  "thi-ap22:2.4": "saraṇaṃ samupāgamiṃ.",
  "thi-ap22:3.1": "Dhammañca tassa assosiṃ,",
  "thi-ap22:3.2": "catusaccūpasañhitaṃ;",
  "thi-ap22:3.3": "Madhuraṃ paramassādaṃ,",
  "thi-ap22:3.4": "vaṭṭasantisukhāvahaṃ.",
  "thi-ap22:4.1": "Tadā ca bhikkhuniṃ vīro,",
  "thi-ap22:4.2": "lūkhacīvaradhāriniṃ;",
  "thi-ap22:4.3": "Ṭhapento etadaggamhi,",
  "thi-ap22:4.4": "vaṇṇayī purisuttamo.",
  "thi-ap22:5.1": "Janetvānappakaṃ pītiṃ,",
  "thi-ap22:5.2": "sutvā bhikkhuniyā guṇe;",
  "thi-ap22:5.3": "Kāraṃ katvāna buddhassa,",
  "thi-ap22:5.4": "yathāsatti yathābalaṃ.",
  "thi-ap22:6.1": "Nipacca munivaraṃ taṃ,",
  "thi-ap22:6.2": "taṃ ṭhānamabhipatthayiṃ;",
  "thi-ap22:6.3": "Tadānumodi sambuddho,",
  "thi-ap22:6.4": "ṭhānalābhāya nāyako.",
  "thi-ap22:7.1": "‘Satasahassito kappe,",
  "thi-ap22:7.2": "okkākakulasambhavo;",
  "thi-ap22:7.3": "Gotamo nāma gottena,",
  "thi-ap22:7.4": "satthā loke bhavissati.",
  "thi-ap22:8.1": "Tassa dhammesu dāyādā,",
  "thi-ap22:8.2": "orasā dhammanimmitā;",
  "thi-ap22:8.3": "Kisāgotamī nāmena,",
  "thi-ap22:8.4": "hessati satthu sāvikā’.",
  "thi-ap22:9.1": "Taṃ sutvā muditā hutvā,",
  "thi-ap22:9.2": "yāvajīvaṃ tadā jinaṃ;",
  "thi-ap22:9.3": "Mettacittā paricariṃ,",
  "thi-ap22:9.4": "paccayehi vināyakaṃ.",
  "thi-ap22:10.1": "Tena kammena sukatena,",
  "thi-ap22:10.2": "cetanāpaṇidhīhi ca;",
  "thi-ap22:10.3": "Jahitvā mānusaṃ dehaṃ,",
  "thi-ap22:10.4": "tāvatiṃsamagacchahaṃ.",
  "thi-ap22:11.1": "Imamhi bhaddake kappe,",
  "thi-ap22:11.2": "brahmabandhu mahāyaso;",
  "thi-ap22:11.3": "Kassapo nāma gottena,",
  "thi-ap22:11.4": "uppajji vadataṃ varo.",
  "thi-ap22:12.1": "Upaṭṭhāko mahesissa,",
  "thi-ap22:12.2": "tadā āsi narissaro;",
  "thi-ap22:12.3": "Kāsirājā kikī nāma,",
  "thi-ap22:12.4": "bārāṇasipuruttame.",
  "thi-ap22:13.1": "Pañcamī tassa dhītāsiṃ,",
  "thi-ap22:13.2": "dhammā nāmena vissutā;",
  "thi-ap22:13.3": "Dhammaṃ sutvā jinaggassa,",
  "thi-ap22:13.4": "pabbajjaṃ samarocayiṃ.",
  "thi-ap22:14.1": "Anujāni na no tāto,",
  "thi-ap22:14.2": "agāreva tadā mayaṃ;",
  "thi-ap22:14.3": "Vīsavassasahassāni,",
  "thi-ap22:14.4": "vicarimha atanditā.",
  "thi-ap22:15.1": "Komāribrahmacariyaṃ,",
  "thi-ap22:15.2": "rājakaññā sukhedhitā;",
  "thi-ap22:15.3": "Buddhopaṭṭhānaniratā,",
  "thi-ap22:15.4": "muditā satta dhītaro.",
  "thi-ap22:16.1": "Samaṇī samaṇaguttā ca,",
  "thi-ap22:16.2": "bhikkhunī bhikkhudāyikā;",
  "thi-ap22:16.3": "Dhammā ceva sudhammā ca,",
  "thi-ap22:16.4": "sattamī saṃghadāyikā.",
  "thi-ap22:17.1": "Khemā uppalavaṇṇā ca,",
  "thi-ap22:17.2": "paṭācārā ca kuṇḍalā;",
  "thi-ap22:17.3": "Ahañca dhammadinnā ca,",
  "thi-ap22:17.4": "visākhā hoti sattamī.",
  "thi-ap22:18.1": "Tehi kammehi sukatehi,",
  "thi-ap22:18.2": "cetanāpaṇidhīhi ca;",
  "thi-ap22:18.3": "Jahitvā mānusaṃ dehaṃ,",
  "thi-ap22:18.4": "tāvatiṃsamagacchahaṃ.",
  "thi-ap22:19.1": "Pacchime ca bhave dāni,",
  "thi-ap22:19.2": "jātā seṭṭhikule ahaṃ;",
  "thi-ap22:19.3": "Duggate adhane naṭṭhe,",
  "thi-ap22:19.4": "gatā ca sadhanaṃ kulaṃ.",
  "thi-ap22:20.1": "Patiṃ ṭhapetvā sesā me,",
  "thi-ap22:20.2": "dessanti adhanā iti;",
  "thi-ap22:20.3": "Yadā ca pasūtā āsiṃ,",
  "thi-ap22:20.4": "sabbesaṃ dayitā tadā.",
  "thi-ap22:21.1": "Yadā so taruṇo bhaddo,",
  "thi-ap22:21.2": "komalako sukhedhito;",
  "thi-ap22:21.3": "Sapāṇamiva kanto me,",
  "thi-ap22:21.4": "tadā yamavasaṃ gato.",
  "thi-ap22:22.1": "Sokaṭṭādīnavadanā,",
  "thi-ap22:22.2": "assunettā rudammukhā;",
  "thi-ap22:22.3": "Mataṃ kuṇapamādāya,",
  "thi-ap22:22.4": "vilapantī gamāmahaṃ.",
  "thi-ap22:23.1": "Tadā ekena sandiṭṭhā,",
  "thi-ap22:23.2": "upetvābhisakkuttamaṃ;",
  "thi-ap22:23.3": "Avocaṃ ‘dehi bhesajjaṃ,",
  "thi-ap22:23.4": "puttasañjīvananti bho’.",
  "thi-ap22:24.1": "‘Na vijjante matā yasmiṃ,",
  "thi-ap22:24.2": "gehe siddhatthakaṃ tato;",
  "thi-ap22:24.3": "Āharā’ti jino āha,",
  "thi-ap22:24.4": "vinayopāyakovido.",
  "thi-ap22:25.1": "Tadā gamitvā sāvatthiṃ,",
  "thi-ap22:25.2": "na labhiṃ tādisaṃ gharaṃ;",
  "thi-ap22:25.3": "Kuto siddhatthakaṃ tasmā,",
  "thi-ap22:25.4": "tato laddhā satiṃ ahaṃ.",
  "thi-ap22:26.1": "Kuṇapaṃ chaḍḍayitvāna,",
  "thi-ap22:26.2": "upesiṃ lokanāyakaṃ;",
  "thi-ap22:26.3": "Dūratova mamaṃ disvā,",
  "thi-ap22:26.4": "avoca madhurassaro.",
  "thi-ap22:27.1": "‘Yo ca vassasataṃ jīve,",
  "thi-ap22:27.2": "apassaṃ udayabbayaṃ;",
  "thi-ap22:27.3": "Ekāhaṃ jīvitaṃ seyyo,",
  "thi-ap22:27.4": "passato udayabbayaṃ.",
  "thi-ap22:28.1": "Na gāmadhammo nigamassa dhammo,",
  "thi-ap22:28.2": "Na cāpiyaṃ ekakulassa dhammo;",
  "thi-ap22:28.3": "Sabbassa lokassa sadevakassa,",
  "thi-ap22:28.4": "Eseva dhammo yadidaṃ aniccatā’.",
  "thi-ap22:29.1": "Sāhaṃ sutvānimā gāthā,",
  "thi-ap22:29.2": "dhammacakkhuṃ visodhayiṃ;",
  "thi-ap22:29.3": "Tato viññātasaddhammā,",
  "thi-ap22:29.4": "pabbajiṃ anagāriyaṃ.",
  "thi-ap22:30.1": "Tathā pabbajitā santī,",
  "thi-ap22:30.2": "yuñjantī jinasāsane;",
  "thi-ap22:30.3": "Na cireneva kālena,",
  "thi-ap22:30.4": "arahattamapāpuṇiṃ.",
  "thi-ap22:31.1": "Iddhīsu ca vasī homi,",
  "thi-ap22:31.2": "dibbāya sotadhātuyā;",
  "thi-ap22:31.3": "Paracittāni jānāmi,",
  "thi-ap22:31.4": "satthusāsanakārikā.",
  "thi-ap22:32.1": "Pubbenivāsaṃ jānāmi,",
  "thi-ap22:32.2": "dibbacakkhu visodhitaṃ;",
  "thi-ap22:32.3": "Khepetvā āsave sabbe,",
  "thi-ap22:32.4": "visuddhāsiṃ sunimmalā.",
  "thi-ap22:33.1": "Pariciṇṇo mayā satthā,",
  "thi-ap22:33.2": "kataṃ buddhassa sāsanaṃ;",
  "thi-ap22:33.3": "Ohito garuko bhāro,",
  "thi-ap22:33.4": "bhavanetti samūhatā.",
  "thi-ap22:34.1": "Yassatthāya pabbajitā,",
  "thi-ap22:34.2": "agārasmānagāriyaṃ;",
  "thi-ap22:34.3": "So me attho anuppatto,",
  "thi-ap22:34.4": "sabbasaṃyojanakkhayo.",
  "thi-ap22:35.1": "Atthadhammaniruttīsu,",
  "thi-ap22:35.2": "paṭibhāne tatheva ca;",
  "thi-ap22:35.3": "Ñāṇaṃ me vimalaṃ suddhaṃ,",
  "thi-ap22:35.4": "buddhaseṭṭhassa vāhasā.",
  "thi-ap22:36.1": "Saṅkārakūṭā āhitvā,",
  "thi-ap22:36.2": "susānā rathiyāpi ca;",
  "thi-ap22:36.3": "Tato saṅghāṭikaṃ katvā,",
  "thi-ap22:36.4": "lūkhaṃ dhāremi cīvaraṃ.",
  "thi-ap22:37.1": "Jino tasmiṃ guṇe tuṭṭho,",
  "thi-ap22:37.2": "lūkhacīvaradhāraṇe;",
  "thi-ap22:37.3": "Ṭhapesi etadaggamhi,",
  "thi-ap22:37.4": "parisāsu vināyako.",
  "thi-ap22:38.1": "Kilesā jhāpitā mayhaṃ,",
  "thi-ap22:38.2": "…pe…",
  "thi-ap22:38.3": "viharāmi anāsavā.",
  "thi-ap22:39.1": "Svāgataṃ vata me āsi,",
  "thi-ap22:39.2": "…pe…",
  "thi-ap22:39.3": "kataṃ buddhassa sāsanaṃ.",
  "thi-ap22:40.1": "Paṭisambhidā catasso,",
  "thi-ap22:40.2": "…pe…",
  "thi-ap22:40.3": "kataṃ buddhassa sāsanaṃ”.",
  "thi-ap22:41.1": "Itthaṃ sudaṃ kisāgotamī bhikkhunī imā gāthāyo abhāsitthāti.",
  "thi-ap22:42.1": "Kisāgotamītheriyāpadānaṃ dutiyaṃ."
}