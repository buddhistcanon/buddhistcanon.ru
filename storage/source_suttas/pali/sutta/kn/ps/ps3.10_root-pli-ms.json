{
  "ps3.10:0.1": "Paṭisambhidāmagga",
  "ps3.10:0.2": "3 Paññāvagga",
  "ps3.10:0.3": "3.10. Mātikākathā",
  "ps3.10:1.1": "Nicchāto, mokkho vimokkho, vijjāvimutti, adhisīlaṃ, adhicittaṃ, adhipaññā, passaddhi, ñāṇaṃ, dassanaṃ, visuddhi, nekkhammaṃ, nissaraṇaṃ, paviveko, vosaggo, cariyā, jhānavimokkho, bhāvanā, adhiṭṭhānaṃ, jīvitaṃ. [19]",
  "ps3.10:2.1": "**Nicchāto**ti nekkhammena kāmacchandato nicchāto, abyāpādena byāpādato nicchāto …pe…",
  "ps3.10:2.2": "paṭhamena jhānena nīvaraṇehi nicchāto …pe…",
  "ps3.10:2.3": "arahattamaggena sabbakilesehi nicchāto. (1)",
  "ps3.10:3.1": "**Mokkho vimokkho**ti nekkhammena kāmacchandato muccatīti—",
  "ps3.10:3.2": "mokkho vimokkho.",
  "ps3.10:3.3": "Abyāpādena byāpādato muccatīti—",
  "ps3.10:3.4": "mokkho vimokkho …pe…",
  "ps3.10:3.5": "paṭhamena jhānena nīvaraṇehi muccatīti—",
  "ps3.10:3.6": "mokkho vimokkho …pe…",
  "ps3.10:3.7": "arahattamaggena sabbakilesehi muccatīti—",
  "ps3.10:3.8": "mokkho vimokkho. (2)",
  "ps3.10:4.1": "**Vijjāvimuttī**ti nekkhammaṃ vijjatīti vijjā, kāmacchandato muccatīti vimutti.",
  "ps3.10:4.2": "Vijjanto muccati, muccanto vijjatīti—",
  "ps3.10:4.3": "vijjāvimutti.",
  "ps3.10:4.4": "Abyāpādo vijjatīti vijjā, byāpādato vimuccatīti vimutti.",
  "ps3.10:4.5": "Vijjanto muccati, muccanto vijjatīti—",
  "ps3.10:4.6": "vijjāvimutti …pe…",
  "ps3.10:4.7": "arahattamaggo vijjatīti vijjā, sabbakilesehi muccatīti vimutti.",
  "ps3.10:4.8": "Vijjanto muccati, muccanto vijjatīti—",
  "ps3.10:4.9": "vijjāvimutti. (3)",
  "ps3.10:5.1": "**Adhisīlaṃ adhicittaṃ adhipaññā**ti nekkhammena kāmacchandaṃ, saṃvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi.",
  "ps3.10:5.2": "Yo tattha saṃvaraṭṭho, ayaṃ adhisīlasikkhā.",
  "ps3.10:5.3": "Yo tattha avikkhepaṭṭho, ayaṃ adhicittasikkhā.",
  "ps3.10:5.4": "Yo tattha dassanaṭṭho, ayaṃ adhipaññāsikkhā.",
  "ps3.10:5.5": "Abyāpādena byāpādaṃ saṃvaraṭṭhena sīlavisuddhi …pe…",
  "ps3.10:5.6": "arahattamaggena sabbakilese saṃvaraṭṭhena sīlavisuddhi, avikkhepaṭṭhena cittavisuddhi.",
  "ps3.10:5.7": "Dassanaṭṭhena diṭṭhivisuddhi.",
  "ps3.10:5.8": "Yo tattha saṃvaraṭṭho, ayaṃ adhisīlasikkhā.",
  "ps3.10:5.9": "Yo tattha avikkhepaṭṭho, ayaṃ adhicittasikkhā.",
  "ps3.10:5.10": "Yo tattha dassanaṭṭho, ayaṃ adhipaññāsikkhā. (4–6)",
  "ps3.10:6.1": "**Passaddhī**ti nekkhammena kāmacchandaṃ paṭippassambheti, abyāpādena byāpādaṃ paṭippassambheti …pe…",
  "ps3.10:6.2": "arahattamaggena sabbakilese paṭippassambheti. (7)",
  "ps3.10:7.1": "**Ñāṇan**ti kāmacchandassa pahīnattā nekkhammaṃ ñātaṭṭhena ñāṇaṃ;",
  "ps3.10:7.2": "byāpādassa pahīnattā abyāpādo ñātaṭṭhena ñāṇaṃ …pe…",
  "ps3.10:7.3": "sabbakilesānaṃ pahīnattā arahattamaggo ñātaṭṭhena ñāṇaṃ. (8)",
  "ps3.10:8.1": "**Dassanan**ti kāmacchandassa pahīnattā nekkhammaṃ diṭṭhattā dassanaṃ.",
  "ps3.10:8.2": "Byāpādassa pahīnattā abyāpādo diṭṭhattā dassanaṃ …pe…",
  "ps3.10:8.3": "sabbakilesānaṃ pahīnattā arahattamaggo diṭṭhattā dassanaṃ. (9)",
  "ps3.10:9.1": "**Visuddhī**ti kāmacchandaṃ pajahanto nekkhammena visujjhati.",
  "ps3.10:9.2": "Byāpādaṃ pajahanto abyāpādena visujjhati …pe…",
  "ps3.10:9.3": "sabbakilese pajahanto arahattamaggena visujjhati. (10)",
  "ps3.10:10.1": "**Nekkhamman**ti kāmānametaṃ nissaraṇaṃ, yadidaṃ nekkhammaṃ.",
  "ps3.10:10.2": "Rūpānametaṃ nissaraṇaṃ, yadidaṃ āruppaṃ.",
  "ps3.10:10.3": "Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nekkhammaṃ.",
  "ps3.10:10.4": "Byāpādassa abyāpādo nekkhammaṃ.",
  "ps3.10:10.5": "Thinamiddhassa ālokasaññā nekkhammaṃ …pe…",
  "ps3.10:10.6": "sabbakilesānaṃ arahattamaggo nekkhammaṃ. (11)",
  "ps3.10:11.1": "**Nissaraṇan**ti kāmānametaṃ nissaraṇaṃ, yadidaṃ nekkhammaṃ.",
  "ps3.10:11.2": "Rūpānametaṃ nissaraṇaṃ, yadidaṃ āruppaṃ.",
  "ps3.10:11.3": "Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nissaraṇaṃ.",
  "ps3.10:11.4": "Kāmacchandassa nekkhammaṃ nissaraṇaṃ.",
  "ps3.10:11.5": "Byāpādassa abyāpādo nissaraṇaṃ …pe…",
  "ps3.10:11.6": "sabbakilesānaṃ arahattamaggo nissaraṇaṃ. (12)",
  "ps3.10:12.1": "**Paviveko**ti kāmacchandassa nekkhammaṃ paviveko …pe…",
  "ps3.10:12.2": "sabbakilesānaṃ arahattamaggo paviveko. (13)",
  "ps3.10:13.1": "**Vosaggo**ti nekkhammena kāmacchandaṃ vosajjatīti—",
  "ps3.10:13.2": "vosaggo.",
  "ps3.10:13.3": "Abyāpādena byāpādaṃ vosajjatīti—",
  "ps3.10:13.4": "vosaggo …pe…",
  "ps3.10:13.5": "arahattamaggena sabbakilese vosajjatīti—",
  "ps3.10:13.6": "vosaggo. (14)",
  "ps3.10:14.1": "**Cariyā**ti kāmacchandaṃ pajahanto nekkhammena carati.",
  "ps3.10:14.2": "Byāpādaṃ pajahanto abyāpādena carati …pe…",
  "ps3.10:14.3": "sabbakilese pajahanto arahattamaggena carati. (15)",
  "ps3.10:15.1": "**Jhānavimokkho**ti nekkhammaṃ jhāyatīti—",
  "ps3.10:15.2": "jhānaṃ.",
  "ps3.10:15.3": "Kāmacchandaṃ jhāpetīti—",
  "ps3.10:15.4": "jhānaṃ.",
  "ps3.10:15.5": "Jhāyanto muccatīti—",
  "ps3.10:15.6": "jhānavimokkho.",
  "ps3.10:15.7": "Jhāpento muccatīti—",
  "ps3.10:15.8": "jhānavimokkho.",
  "ps3.10:15.9": "Jhāyantīti dhammā.",
  "ps3.10:15.10": "Jhāpentīti kilese.",
  "ps3.10:15.11": "Jhāte ca jhāpe ca jānātīti—",
  "ps3.10:15.12": "jhānajhāyī.",
  "ps3.10:15.13": "Abyāpādo jhāyatīti jhānaṃ.",
  "ps3.10:15.14": "Byāpādaṃ jhāpetīti—",
  "ps3.10:15.15": "jhānaṃ …pe…",
  "ps3.10:15.16": "ālokasaññā jhāyatīti—",
  "ps3.10:15.17": "jhānaṃ.",
  "ps3.10:15.18": "Thinamiddhaṃ jhāpetīti—",
  "ps3.10:15.19": "jhānaṃ …pe…",
  "ps3.10:15.20": "arahattamaggo jhāyatīti—",
  "ps3.10:15.21": "jhānaṃ.",
  "ps3.10:15.22": "Sabbakilese jhāpetīti—",
  "ps3.10:15.23": "jhānaṃ.",
  "ps3.10:15.24": "Jhāyanto muccatīti—",
  "ps3.10:15.25": "jhānavimokkho.",
  "ps3.10:15.26": "Jhāpento muccatīti—",
  "ps3.10:15.27": "jhānavimokkho.",
  "ps3.10:15.28": "Jhāyantīti—",
  "ps3.10:15.29": "dhammā.",
  "ps3.10:15.30": "Jhāpentīti—",
  "ps3.10:15.31": "kilese.",
  "ps3.10:15.32": "Jhāte ca jhāpe ca jānātīti—",
  "ps3.10:15.33": "jhānajhāyī. (16)",
  "ps3.10:16.1": "**Bhāvanā adhiṭṭhānaṃ jīvitan**ti kāmacchandaṃ pajahanto nekkhammaṃ bhāvetīti—",
  "ps3.10:16.2": "bhāvanāsampanno.",
  "ps3.10:16.3": "Nekkhammavasena cittaṃ adhiṭṭhātīti—",
  "ps3.10:16.4": "adhiṭṭhānasampanno.",
  "ps3.10:16.5": "Svāyaṃ evaṃ bhāvanāsampanno adhiṭṭhānasampanno samaṃ jīvati, no visamaṃ;",
  "ps3.10:16.6": "sammā jīvati, no micchā;",
  "ps3.10:16.7": "visuddhaṃ jīvati, no kiliṭṭhanti—",
  "ps3.10:16.8": "ājīvasampanno.",
  "ps3.10:16.9": "Svāyaṃ evaṃ bhāvanāsampanno adhiṭṭhānasampanno ājīvasampanno yaññadeva parisaṃ upasaṅkamati—",
  "ps3.10:16.10": "yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ—",
  "ps3.10:16.11": "visārado upasaṅkamati amaṅkubhūto.",
  "ps3.10:16.12": "Taṃ kissa hetu?",
  "ps3.10:16.13": "Tathā hi so bhāvanāsampanno adhiṭṭhānasampanno ājīvasampanno.",
  "ps3.10:17.1": "Byāpādaṃ pajahanto abyāpādaṃ bhāvetīti—",
  "ps3.10:17.2": "bhāvanāsampanno …pe…",
  "ps3.10:17.3": "thinamiddhaṃ pajahanto ālokasaññaṃ bhāvetīti—",
  "ps3.10:17.4": "bhāvanāsampanno …pe…",
  "ps3.10:17.5": "uddhaccaṃ pajahanto avikkhepaṃ bhāvetīti—",
  "ps3.10:17.6": "bhāvanāsampanno …pe…",
  "ps3.10:17.7": "vicikicchaṃ pajahanto dhammavavatthānaṃ bhāvetīti—",
  "ps3.10:17.8": "bhāvanāsampanno …pe…",
  "ps3.10:17.9": "avijjaṃ pajahanto vijjaṃ bhāvetīti—",
  "ps3.10:17.10": "bhāvanāsampanno …pe…",
  "ps3.10:17.11": "aratiṃ pajahanto pāmojjaṃ bhāvetīti—",
  "ps3.10:17.12": "bhāvanāsampanno …pe…",
  "ps3.10:17.13": "nīvaraṇe pajahanto paṭhamaṃ jhānaṃ bhāvetīti—",
  "ps3.10:17.14": "bhāvanāsampanno …pe…",
  "ps3.10:17.15": "sabbakilese pajahanto arahattamaggaṃ bhāvetīti—",
  "ps3.10:17.16": "bhāvanāsampanno.",
  "ps3.10:17.17": "Arahattamaggavasena cittaṃ adhiṭṭhātīti—",
  "ps3.10:17.18": "adhiṭṭhānasampanno.",
  "ps3.10:17.19": "Svāyaṃ evaṃ bhāvanāsampanno adhiṭṭhānasampanno samaṃ jīvati, no visamaṃ;",
  "ps3.10:17.20": "sammā jīvati, no micchā;",
  "ps3.10:17.21": "visuddhaṃ jīvati, no kiliṭṭhanti—",
  "ps3.10:17.22": "ājīvasampanno.",
  "ps3.10:17.23": "Svāyaṃ evaṃ bhāvanāsampanno adhiṭṭhānasampanno ājīvasampanno yaññadeva parisaṃ upasaṅkamati—",
  "ps3.10:17.24": "yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ—",
  "ps3.10:17.25": "visārado upasaṅkamati amaṅkubhūto.",
  "ps3.10:17.26": "Taṃ kissa hetu?",
  "ps3.10:17.27": "Tathā hi so bhāvanāsampanno adhiṭṭhānasampanno ājīvasampannoti. (17–19)",
  "ps3.10:17.28": "Mātikākathā niṭṭhitā.",
  "ps3.10:17.29": "Paññāvaggo tatiyo.",
  "ps3.10:17.30": "Tassuddānaṃ",
  "ps3.10:18.1": "Paññā iddhi abhisamayo,",
  "ps3.10:18.2": "viveko cariyapañcamo;",
  "ps3.10:18.3": "Pāṭihāri samasīsi,",
  "ps3.10:18.4": "satipaṭṭhānā vipassanā;",
  "ps3.10:18.5": "Tatiye paññāvaggamhi,",
  "ps3.10:18.6": "mātikāya ca te dasāti.",
  "ps3.10:19.1": "Mahāvaggo yuganaddho,",
  "ps3.10:19.2": "paññāvaggo ca nāmato;",
  "ps3.10:19.3": "Tayova vaggā imamhi,",
  "ps3.10:19.4": "paṭisambhidāpakaraṇe.",
  "ps3.10:20.1": "Anantanayamaggesu,",
  "ps3.10:20.2": "gambhīro sāgarūpamo;",
  "ps3.10:20.3": "Nabhañca tārakākiṇṇaṃ,",
  "ps3.10:20.4": "thūlo jātassaro yathā;",
  "ps3.10:20.5": "Kathikānaṃ visālāya,",
  "ps3.10:20.6": "yogīnaṃ ñāṇajotananti.",
  "ps3.10:20.7": "Paṭisambhidāmaggapāḷi niṭṭhitā."
}