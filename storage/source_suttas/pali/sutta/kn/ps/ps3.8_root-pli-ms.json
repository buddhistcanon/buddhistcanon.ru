{
  "ps3.8:0.1": "Paṭisambhidāmagga",
  "ps3.8:0.2": "3 Paññāvagga",
  "ps3.8:0.3": "3.8. Satipaṭṭhānakathā",
  "ps3.8:1.1": "Sāvatthinidānaṃ.",
  "ps3.8:1.2": "“Cattārome, bhikkhave, satipaṭṭhānā.",
  "ps3.8:1.3": "Katame cattāro?",
  "ps3.8:1.4": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ.",
  "ps3.8:1.5": "Vedanāsu …",
  "ps3.8:1.6": "citte …",
  "ps3.8:1.7": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ.",
  "ps3.8:1.8": "Ime kho, bhikkhave, cattāro satipaṭṭhānā”ti.",
  "ps3.8:2.1": "Kathaṃ **kāye kāyānupassī viharati?**",
  "ps3.8:2.2": "Idhekacco pathavīkāyaṃ aniccato anupassati, no niccato;",
  "ps3.8:2.3": "dukkhato anupassati, no sukhato;",
  "ps3.8:2.4": "anattato anupassati, no attato;",
  "ps3.8:2.5": "nibbindati, no nandati;",
  "ps3.8:2.6": "virajjati, no rajjati;",
  "ps3.8:2.7": "nirodheti, no samudeti, paṭinissajjati, no ādiyati.",
  "ps3.8:2.8": "Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati.",
  "ps3.8:2.9": "Imehi sattahi ākārehi kāyaṃ anupassati.",
  "ps3.8:2.10": "Kāyo upaṭṭhānaṃ, no sati.",
  "ps3.8:2.11": "Sati upaṭṭhānañceva sati ca.",
  "ps3.8:2.12": "Tāya satiyā tena ñāṇena taṃ kāyaṃ anupassati.",
  "ps3.8:2.13": "Tena vuccati—",
  "ps3.8:2.14": "“kāye kāyānupassanāsatipaṭṭhānā”.",
  "ps3.8:3.1": "**Bhāvanā**ti catasso bhāvanā—",
  "ps3.8:3.2": "tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.",
  "ps3.8:4.1": "Idhekacco āpokāyaṃ …pe…",
  "ps3.8:4.2": "tejokāyaṃ …",
  "ps3.8:4.3": "vāyokāyaṃ …",
  "ps3.8:4.4": "kesakāyaṃ …",
  "ps3.8:4.5": "lomakāyaṃ …",
  "ps3.8:4.6": "chavikāyaṃ …",
  "ps3.8:4.7": "cammakāyaṃ …",
  "ps3.8:4.8": "maṃsakāyaṃ …",
  "ps3.8:4.9": "rudhirakāyaṃ …",
  "ps3.8:4.10": "nhārukāyaṃ …",
  "ps3.8:4.11": "aṭṭhikāyaṃ …",
  "ps3.8:4.12": "aṭṭhimiñjakāyaṃ aniccato anupassati, no niccato;",
  "ps3.8:4.13": "dukkhato anupassati, no sukhato;",
  "ps3.8:4.14": "anattato anupassati, no attato;",
  "ps3.8:4.15": "nibbindati, no nandati;",
  "ps3.8:4.16": "virajjati, no rajjati, nirodheti, no samudeti;",
  "ps3.8:4.17": "paṭinissajjati, no ādiyati.",
  "ps3.8:4.18": "Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati.",
  "ps3.8:4.19": "Imehi sattahi ākārehi kāyaṃ anupassati.",
  "ps3.8:4.20": "Kāyo upaṭṭhānaṃ, no sati.",
  "ps3.8:4.21": "Sati upaṭṭhānañceva sati ca.",
  "ps3.8:4.22": "Tāya satiyā tena ñāṇena taṃ kāyaṃ anupassati.",
  "ps3.8:4.23": "Tena vuccati—",
  "ps3.8:4.24": "“kāye kāyānupassanāsatipaṭṭhānā”.",
  "ps3.8:5.1": "**Bhāvanā**ti catasso bhāvanā—",
  "ps3.8:5.2": "tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.",
  "ps3.8:5.3": "Evaṃ kāye kāyānupassī viharati. (1)",
  "ps3.8:6.1": "Kathaṃ **vedanāsu vedanānupassī viharati?**",
  "ps3.8:6.2": "Idhekacco sukhaṃ vedanaṃ aniccato anupassati, no niccato …pe…",
  "ps3.8:6.3": "paṭinissajjati, no ādiyati.",
  "ps3.8:6.4": "Aniccato anupassanto niccasaññaṃ pajahati …pe…",
  "ps3.8:6.5": "paṭinissajjanto ādānaṃ pajahati.",
  "ps3.8:6.6": "Imehi sattahi ākārehi vedanaṃ anupassati.",
  "ps3.8:6.7": "Vedanā upaṭṭhānaṃ, no sati.",
  "ps3.8:6.8": "Sati upaṭṭhānañceva sati ca.",
  "ps3.8:6.9": "Tāya satiyā tena ñāṇena taṃ vedanaṃ anupassati.",
  "ps3.8:6.10": "Tena vuccati—",
  "ps3.8:6.11": "“vedanāsu vedanānupassanāsatipaṭṭhānā”.",
  "ps3.8:7.1": "**Bhāvanā**ti catasso bhāvanā …pe…",
  "ps3.8:7.2": "āsevanaṭṭhena bhāvanā …pe…",
  "ps3.8:7.3": "idhekacco dukkhaṃ vedanaṃ …pe…",
  "ps3.8:7.4": "adukkhamasukhaṃ vedanaṃ …",
  "ps3.8:7.5": "sāmisaṃ sukhaṃ vedanaṃ …",
  "ps3.8:7.6": "nirāmisaṃ sukhaṃ vedanaṃ …",
  "ps3.8:7.7": "sāmisaṃ dukkhaṃ vedanaṃ …",
  "ps3.8:7.8": "nirāmisaṃ dukkhaṃ vedanaṃ …",
  "ps3.8:7.9": "sāmisaṃ adukkhamasukhaṃ vedanaṃ …",
  "ps3.8:7.10": "nirāmisaṃ adukkhamasukhaṃ vedanaṃ …",
  "ps3.8:7.11": "cakkhusamphassajaṃ vedanaṃ …",
  "ps3.8:7.12": "sotasamphassajaṃ vedanaṃ …",
  "ps3.8:7.13": "ghānasamphassajaṃ vedanaṃ …",
  "ps3.8:7.14": "jivhāsamphassajaṃ vedanaṃ …",
  "ps3.8:7.15": "kāyasamphassajaṃ vedanaṃ …",
  "ps3.8:7.16": "manosamphassajaṃ vedanaṃ aniccato anupassati, no niccato …pe…",
  "ps3.8:7.17": "paṭinissajjati, no ādiyati.",
  "ps3.8:7.18": "Aniccato anupassanto niccasaññaṃ pajahati …pe…",
  "ps3.8:7.19": "paṭinissajjanto ādānaṃ pajahati.",
  "ps3.8:7.20": "Imehi sattahi ākārehi vedanaṃ anupassati.",
  "ps3.8:7.21": "Vedanā upaṭṭhānaṃ, no sati.",
  "ps3.8:7.22": "Sati upaṭṭhānañceva sati ca.",
  "ps3.8:7.23": "Tāya satiyā tena ñāṇena taṃ vedanaṃ anupassati.",
  "ps3.8:7.24": "Tena vuccati—",
  "ps3.8:7.25": "“vedanāsu vedanānupassanāsatipaṭṭhānā”.",
  "ps3.8:8.1": "**Bhāvanā**ti catasso bhāvanā …pe…",
  "ps3.8:8.2": "evaṃ vedanāsu vedanānupassī viharati. (2)",
  "ps3.8:9.1": "Kathaṃ **citte cittānupassī viharati?**",
  "ps3.8:9.2": "Idhekacco sarāgaṃ cittaṃ aniccato anupassati, no niccato …pe…",
  "ps3.8:9.3": "paṭinissajjati, no ādiyati.",
  "ps3.8:9.4": "Aniccato anupassanto niccasaññaṃ pajahati …pe…",
  "ps3.8:9.5": "paṭinissajjanto ādānaṃ pajahati.",
  "ps3.8:9.6": "Imehi sattahi ākārehi cittaṃ anupassati.",
  "ps3.8:9.7": "Cittaṃ upaṭṭhānaṃ, no sati.",
  "ps3.8:9.8": "Sati upaṭṭhānañceva sati ca.",
  "ps3.8:9.9": "Tāya satiyā tena ñāṇena taṃ cittaṃ anupassati.",
  "ps3.8:9.10": "Tena vuccati—",
  "ps3.8:9.11": "“citte cittānupassanāsatipaṭṭhānā”.",
  "ps3.8:10.1": "**Bhāvanā**ti catasso bhāvanā …pe…",
  "ps3.8:10.2": "āsevanaṭṭhena bhāvanā.",
  "ps3.8:11.1": "Idhekacco vītarāgaṃ cittaṃ …pe…",
  "ps3.8:11.2": "sadosaṃ cittaṃ …",
  "ps3.8:11.3": "vītadosaṃ cittaṃ …",
  "ps3.8:11.4": "samohaṃ cittaṃ …",
  "ps3.8:11.5": "vītamohaṃ cittaṃ …",
  "ps3.8:11.6": "saṃkhittaṃ cittaṃ …",
  "ps3.8:11.7": "vikkhittaṃ cittaṃ …",
  "ps3.8:11.8": "mahaggataṃ cittaṃ …",
  "ps3.8:11.9": "amahaggataṃ cittaṃ …",
  "ps3.8:11.10": "sauttaraṃ cittaṃ …",
  "ps3.8:11.11": "anuttaraṃ cittaṃ …",
  "ps3.8:11.12": "samāhitaṃ cittaṃ …",
  "ps3.8:11.13": "asamāhitaṃ cittaṃ …",
  "ps3.8:11.14": "vimuttaṃ cittaṃ …",
  "ps3.8:11.15": "avimuttaṃ cittaṃ …",
  "ps3.8:11.16": "cakkhuviññāṇaṃ …",
  "ps3.8:11.17": "sotaviññāṇaṃ …",
  "ps3.8:11.18": "ghānaviññāṇaṃ …",
  "ps3.8:11.19": "jivhāviññāṇaṃ …",
  "ps3.8:11.20": "kāyaviññāṇaṃ …",
  "ps3.8:11.21": "manoviññāṇaṃ aniccato anupassati, no niccato …pe…",
  "ps3.8:11.22": "paṭinissajjati, no ādiyati.",
  "ps3.8:11.23": "Aniccato anupassanto niccasaññaṃ pajahati …pe…",
  "ps3.8:11.24": "paṭinissajjanto ādānaṃ pajahati.",
  "ps3.8:11.25": "Imehi sattahi ākārehi cittaṃ anupassati.",
  "ps3.8:11.26": "Cittaṃ upaṭṭhānaṃ, no sati.",
  "ps3.8:11.27": "Sati upaṭṭhānañceva sati ca.",
  "ps3.8:11.28": "Tāya satiyā tena ñāṇena taṃ cittaṃ anupassati.",
  "ps3.8:11.29": "Tena vuccati—",
  "ps3.8:11.30": "“citte cittānupassanāsatipaṭṭhānā”.",
  "ps3.8:12.1": "**Bhāvanā**ti catasso bhāvanā …pe…",
  "ps3.8:12.2": "āsevanaṭṭhena bhāvanā.",
  "ps3.8:12.3": "Evaṃ citte cittānupassī viharati. (3)",
  "ps3.8:13.1": "Kathaṃ **dhammesu dhammānupassī viharati?**",
  "ps3.8:13.2": "Idhekacco ṭhapetvā kāyaṃ ṭhapetvā vedanaṃ ṭhapetvā cittaṃ tadavasese dhamme aniccato anupassati, no niccato;",
  "ps3.8:13.3": "dukkhato anupassati, no sukhato;",
  "ps3.8:13.4": "anattato anupassati, no attato;",
  "ps3.8:13.5": "nibbindati, no nandati;",
  "ps3.8:13.6": "virajjati, no rajjati;",
  "ps3.8:13.7": "nirodheti, no samudeti;",
  "ps3.8:13.8": "paṭinissajjati, no ādiyati.",
  "ps3.8:13.9": "Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati.",
  "ps3.8:13.10": "Imehi sattahi ākārehi te dhamme anupassati.",
  "ps3.8:13.11": "Dhammā upaṭṭhānaṃ, no sati.",
  "ps3.8:13.12": "Sati upaṭṭhānañceva sati ca.",
  "ps3.8:13.13": "Tāya satiyā tena ñāṇena te dhamme anupassati.",
  "ps3.8:13.14": "Tena vuccati—",
  "ps3.8:13.15": "“dhammesu dhammānupassanāsatipaṭṭhānā”.",
  "ps3.8:14.1": "**Bhāvanā**ti catasso bhāvanā—",
  "ps3.8:14.2": "tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.",
  "ps3.8:14.3": "Evaṃ dhammesu dhammānupassī viharatīti. (4)",
  "ps3.8:14.4": "Satipaṭṭhānakathā niṭṭhitā."
}