{
  "ps3.3:0.1": "Paṭisambhidāmagga",
  "ps3.3:0.2": "3 Paññāvagga",
  "ps3.3:0.3": "3.3. Abhisamayakathā",
  "ps3.3:1.1": "**Abhisamayo**ti.",
  "ps3.3:1.2": "Kena abhisameti?",
  "ps3.3:1.3": "Cittena abhisameti.",
  "ps3.3:2.1": "Hañci cittena abhisameti, tena hi aññāṇī abhisameti?",
  "ps3.3:2.2": "Na aññāṇī abhisameti.",
  "ps3.3:2.3": "Ñāṇena abhisameti.",
  "ps3.3:3.1": "Hañci ñāṇena abhisameti, tena hi acittena ca ñāṇena ca acittako abhisameti?",
  "ps3.3:3.2": "Na acittako abhisameti.",
  "ps3.3:3.3": "Cittena ca ñāṇena ca abhisameti.",
  "ps3.3:4.1": "Hañci cittena ca ñāṇena ca abhisameti, tena hi kāmāvacaracittena ca ñāṇena ca abhisameti?",
  "ps3.3:4.2": "Na kāmāvacaracittena ca ñāṇena ca abhisameti.",
  "ps3.3:5.1": "Tena hi rūpāvacaracittena ca ñāṇena ca abhisameti?",
  "ps3.3:5.2": "Na rūpāvacaracittena ca ñāṇena ca abhisameti.",
  "ps3.3:6.1": "Tena hi arūpāvacaracittena ca ñāṇena ca abhisameti?",
  "ps3.3:6.2": "Na arūpāvacaracittena ca ñāṇena ca abhisameti.",
  "ps3.3:7.1": "Tena hi kammassakatacittena ca ñāṇena ca abhisameti?",
  "ps3.3:7.2": "Na kammassakatacittena ca ñāṇena ca abhisameti.",
  "ps3.3:8.1": "Tena hi saccānulomikacittena ca ñāṇena ca abhisameti?",
  "ps3.3:8.2": "Na saccānulomikacittena ca ñāṇena ca abhisameti.",
  "ps3.3:9.1": "Tena hi atītacittena ca ñāṇena ca abhisameti?",
  "ps3.3:9.2": "Na atītacittena ca ñāṇena ca abhisameti.",
  "ps3.3:10.1": "Tena hi anāgatacittena ca ñāṇena ca abhisameti?",
  "ps3.3:10.2": "Na anāgatacittena ca ñāṇena ca abhisameti.",
  "ps3.3:11.1": "Tena hi paccuppannalokiyacittena ca ñāṇena ca abhisameti?",
  "ps3.3:11.2": "Na paccuppannalokiyacittena ca ñāṇena ca abhisameti.",
  "ps3.3:11.3": "Lokuttaramaggakkhaṇe paccuppannacittena ca ñāṇena ca abhisameti.",
  "ps3.3:12.1": "Kathaṃ lokuttaramaggakkhaṇe paccuppannacittena ca ñāṇena ca abhisameti?",
  "ps3.3:12.2": "Lokuttaramaggakkhaṇe uppādādhipateyyaṃ cittaṃ ñāṇassa hetu paccayo ca taṃsampayuttaṃ nirodhagocaraṃ dassanādhipateyyaṃ ñāṇaṃ cittassa hetu paccayo ca taṃsampayuttaṃ ñāṇaṃ nirodhagocaraṃ.",
  "ps3.3:12.3": "Evaṃ lokuttaramaggakkhaṇe paccuppannacittena ca ñāṇena ca abhisameti.",
  "ps3.3:13.1": "Kiṃ nu ettakoyeva abhisamayoti?",
  "ps3.3:13.2": "Na hi.",
  "ps3.3:13.3": "Lokuttaramaggakkhaṇe dassanābhisamayo sammādiṭṭhi, abhiniropanābhisamayo sammāsaṅkappo, pariggahābhisamayo sammāvācā, samuṭṭhānābhisamayo sammākammanto, vodānābhisamayo sammāājīvo, paggahābhisamayo sammāvāyāmo, upaṭṭhānābhisamayo sammāsati, avikkhepābhisamayo sammāsamādhi;",
  "ps3.3:13.4": "upaṭṭhānābhisamayo satisambojjhaṅgo, pavicayābhisamayo dhammavicayasambojjhaṅgo, paggahābhisamayo vīriyasambojjhaṅgo, pharaṇābhisamayo pītisambojjhaṅgo, upasamābhisamayo passaddhisambojjhaṅgo, avikkhepābhisamayo samādhisambojjhaṅgo, paṭisaṅkhānābhisamayo upekkhāsambojjhaṅgo;",
  "ps3.3:13.5": "assaddhiye akampiyābhisamayo saddhābalaṃ, kosajje akampiyābhisamayo vīriyabalaṃ, pamāde akampiyābhisamayo satibalaṃ, uddhacce akampiyābhisamayo samādhibalaṃ, avijjāya akampiyābhisamayo paññābalaṃ;",
  "ps3.3:13.6": "adhimokkhābhisamayo saddhindriyaṃ, paggahābhisamayo vīriyindriyaṃ, upaṭṭhānābhisamayo satindriyaṃ, avikkhepābhisamayo samādhindriyaṃ, dassanābhisamayo paññindriyaṃ.",
  "ps3.3:13.7": "Ādhipateyyaṭṭhena indriyābhisamayo, akampiyaṭṭhena balābhisamayo, niyyānaṭṭhena bojjhaṅgābhisamayo, hetuṭṭhena maggābhisamayo, upaṭṭhānaṭṭhena satipaṭṭhānābhisamayo, padahaṭṭhena sammappadhānābhisamayo, ijjhanaṭṭhena iddhipādābhisamayo, tathaṭṭhena saccābhisamayo, avikkhepaṭṭhena samathābhisamayo, anupassanaṭṭhena vipassanābhisamayo, ekarasaṭṭhena samathavipassanābhisamayo, anativattanaṭṭhena yuganaddhābhisamayo, saṃvaraṭṭhena sīlavisuddhiabhisamayo, avikkhepaṭṭhena visuddhiabhisamayo, dassanaṭṭhena diṭṭhivisuddhiabhisamayo, muttaṭṭhena vimokkhābhisamayo, paṭivedhaṭṭhena vijjābhisamayo, pariccāgaṭṭhena vimuttiabhisamayo, samucchedaṭṭhena khaye ñāṇaṃ abhisamayo.",
  "ps3.3:13.8": "Chando mūlaṭṭhena abhisamayo, manasikāro samuṭṭhānaṭṭhena abhisamayo, phasso samodhānaṭṭhena abhisamayo, vedanā samosaraṇaṭṭhena abhisamayo, samādhi pamukhaṭṭhena abhisamayo, sati ādhipateyyaṭṭhena abhisamayo, paññā taduttaraṭṭhena abhisamayo, vimutti sāraṭṭhena abhisamayo, amatogadhaṃ nibbānaṃ pariyosānaṭṭhena abhisamayo.",
  "ps3.3:14.1": "Kiṃ nu ettakoyeva abhisamayoti?",
  "ps3.3:14.2": "Na hi.",
  "ps3.3:14.3": "Sotāpattimaggakkhaṇe dassanābhisamayo sammādiṭṭhi …pe…",
  "ps3.3:14.4": "amatogadhaṃ nibbānaṃ pariyosānaṭṭhena abhisamayo.",
  "ps3.3:15.1": "Kiṃ nu ettakoyeva abhisamayoti?",
  "ps3.3:15.2": "Na hi.",
  "ps3.3:15.3": "Sotāpattiphalakkhaṇe dassanābhisamayo sammādiṭṭhi …pe…",
  "ps3.3:15.4": "paṭippassaddhaṭṭhena anuppāde ñāṇaṃ abhisamayo.",
  "ps3.3:15.5": "Chando mūlaṭṭhena abhisamayo …pe…",
  "ps3.3:15.6": "amatogadhaṃ nibbānaṃ pariyosānaṭṭhena abhisamayo.",
  "ps3.3:16.1": "Kiṃ nu ettakoyeva abhisamayoti?",
  "ps3.3:16.2": "Na hi.",
  "ps3.3:16.3": "Sakadāgāmimaggakkhaṇe …pe…",
  "ps3.3:16.4": "sakadāgāmiphalakkhaṇe …",
  "ps3.3:16.5": "anāgāmimaggakkhaṇe …",
  "ps3.3:16.6": "anāgāmiphalakkhaṇe …",
  "ps3.3:16.7": "arahattamaggakkhaṇe …pe…",
  "ps3.3:16.8": "arahattaphalakkhaṇe dassanābhisamayo sammādiṭṭhi, abhiniropanābhisamayo sammāsaṅkappo …pe…",
  "ps3.3:16.9": "paṭippassaddhaṭṭhena anuppāde ñāṇaṃ abhisamayo.",
  "ps3.3:16.10": "Chando mūlaṭṭhena abhisamayo …pe…",
  "ps3.3:16.11": "amatogadhaṃ nibbānaṃ pariyosānaṭṭhena abhisamayo.",
  "ps3.3:17.1": "Yvāyaṃ kilese pajahati, atīte kilese pajahati …pe…",
  "ps3.3:17.2": "anāgate kilese pajahati, paccuppanne kilese pajahati, atīte kilese pajahatīti.",
  "ps3.3:17.3": "Hañci atīte kilese pajahati, tena hi khīṇaṃ khepeti, niruddhaṃ nirodheti, vigataṃ vigameti, atthaṅgataṃ atthaṅgameti, atītaṃ yaṃ na atthi taṃ pajahatīti?",
  "ps3.3:17.4": "Na atīte kilese pajahatīti.",
  "ps3.3:17.5": "Anāgate kilese pajahatīti.",
  "ps3.3:17.6": "Hañci anāgate kilese pajahati, tena hi ajātaṃ pajahati, anibbattaṃ pajahati, anuppannaṃ pajahati, apātubhūtaṃ pajahati, anāgataṃ yaṃ na atthi taṃ pajahatīti?",
  "ps3.3:17.7": "Na anāgate kilese pajahatīti.",
  "ps3.3:17.8": "Paccuppanne kilese pajahatīti.",
  "ps3.3:17.9": "Hañci paccuppanne kilese pajahati, tena hi ratto rāgaṃ pajahati, duṭṭho dosaṃ pajahati, mūḷho mohaṃ pajahati, vinibaddho mānaṃ pajahati, parāmaṭṭho diṭṭhiṃ pajahati, vikkhepagato uddhaccaṃ pajahati, aniṭṭhaṅgato vicikicchaṃ pajahati, thāmagato anusayaṃ pajahati, kaṇhasukkadhammā yuganaddhā samameva vattanti, saṃkilesikā maggabhāvanā hoti?",
  "ps3.3:18.1": "Na hi atīte kilese pajahati, na anāgate kilese pajahati, na paccuppanne kilese pajahatīti.",
  "ps3.3:18.2": "Hañci na atīte kilese pajahati, na anāgate …pe…",
  "ps3.3:18.3": "na paccuppanne kilese pajahati, tena hi natthi maggabhāvanā, natthi phalasacchikiriyā, natthi kilesappahānaṃ, natthi dhammābhisamayoti?",
  "ps3.3:18.4": "Atthi maggabhāvanā, atthi phalasacchikiriyā, atthi kilesappahānaṃ, atthi dhammābhisamayo.",
  "ps3.3:18.5": "Yathā kathaṃ viya?",
  "ps3.3:18.6": "Seyyathāpi taruṇo rukkho ajātaphalo.",
  "ps3.3:18.7": "Tamenaṃ puriso mūlaṃ chindeyya.",
  "ps3.3:18.8": "Ye tassa rukkhassa ajātaphalā, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti.",
  "ps3.3:18.9": "Evamevaṃ uppādo hetu, uppādo paccayo kilesānaṃ nibbattiyāti.",
  "ps3.3:18.10": "Uppāde ādīnavaṃ disvā anuppāde cittaṃ pakkhandati.",
  "ps3.3:18.11": "Anuppāde cittassa pakkhandattā ye uppādapaccayā kilesā nibbatteyyuṃ, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti.",
  "ps3.3:18.12": "Evaṃ hetunirodhā dukkhanirodho.",
  "ps3.3:18.13": "Pavattaṃ hetu, nimittaṃ hetu, āyūhanā hetu.",
  "ps3.3:18.14": "Āyūhanā paccayo kilesānaṃ nibbattiyāti.",
  "ps3.3:18.15": "Āyūhane ādīnavaṃ disvā anāyūhane cittaṃ pakkhandati.",
  "ps3.3:18.16": "Anāyūhane cittassa pakkhandattā, ye āyūhanapaccayā kilesā nibbatteyyuṃ, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti.",
  "ps3.3:18.17": "Evaṃ hetunirodhā dukkhanirodho.",
  "ps3.3:18.18": "Evaṃ atthi maggabhāvanā, atthi phalasacchikiriyā, atthi kilesappahānaṃ, atthi dhammābhisamayoti.",
  "ps3.3:18.19": "Abhisamayakathā niṭṭhitā."
}