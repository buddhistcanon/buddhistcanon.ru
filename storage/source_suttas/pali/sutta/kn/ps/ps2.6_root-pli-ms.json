{
  "ps2.6:0.1": "Paṭisambhidāmagga",
  "ps2.6:0.2": "2 Yuganaddhavagga",
  "ps2.6:0.3": "2.6. Paṭisambhidākathā",
  "ps2.6:1.0": "2.6.1. Dhammacakkapavattanavāra",
  "ps2.6:1.1": "Evaṃ me sutaṃ—",
  "ps2.6:1.2": "ekaṃ samayaṃ bhagavā bārāṇasiyaṃ viharati isipatane migadāye.",
  "ps2.6:1.3": "Tatra kho bhagavā pañcavaggiye bhikkhū āmantesi—",
  "ps2.6:2.1": "“Dveme, bhikkhave, antā pabbajitena na sevitabbā.",
  "ps2.6:2.2": "Katame dve?",
  "ps2.6:2.3": "Yo cāyaṃ kāmesu kāmasukhallikānuyogo hīno gammo pothujjaniko anariyo anatthasaṃhito;",
  "ps2.6:2.4": "yo cāyaṃ attakilamathānuyogo dukkho anariyo anatthasaṃhito.",
  "ps2.6:2.5": "Ete kho, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.",
  "ps2.6:3.1": "Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati?",
  "ps2.6:3.2": "Ayameva ariyo aṭṭhaṅgiko maggo, seyyathidaṃ—",
  "ps2.6:3.3": "sammādiṭṭhi …pe… sammāsamādhi.",
  "ps2.6:3.4": "Ayaṃ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.",
  "ps2.6:4.1": "Idaṃ kho pana, bhikkhave, dukkhaṃ ariyasaccaṃ.",
  "ps2.6:4.2": "Jātipi dukkhā, jarāpi dukkhā, byādhipi dukkho, maraṇampi dukkhaṃ, appiyehi sampayogo dukkho, piyehi vippayogo dukkho, yampicchaṃ na labhati tampi dukkhaṃ;",
  "ps2.6:4.3": "saṃkhittena pañcupādānakkhandhā dukkhā.",
  "ps2.6:4.4": "Idaṃ kho pana, bhikkhave, dukkhasamudayaṃ ariyasaccaṃ—",
  "ps2.6:4.5": "yāyaṃ taṇhā ponobhavikā nandirāgasahagatā tatratatrābhinandinī, seyyathidaṃ—",
  "ps2.6:4.6": "kāmataṇhā, bhavataṇhā, vibhavataṇhā.",
  "ps2.6:4.7": "Idaṃ kho pana, bhikkhave, dukkhanirodhaṃ ariyasaccaṃ—",
  "ps2.6:4.8": "yo tassāyeva taṇhāya asesavirāganirodho cāgo paṭinissaggo mutti anālayo.",
  "ps2.6:4.9": "Idaṃ kho pana, bhikkhave, dukkhanirodhagāminī paṭipadā ariyasaccaṃ—",
  "ps2.6:4.10": "ayameva ariyo aṭṭhaṅgiko maggo, seyyathidaṃ—",
  "ps2.6:4.11": "sammādiṭṭhi …pe… sammāsamādhi.",
  "ps2.6:5.1": "‘Idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:5.2": "‘Taṃ kho panidaṃ dukkhaṃ ariyasaccaṃ pariññeyyan’ti me, bhikkhave …pe…",
  "ps2.6:5.3": "pariññātanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:6.1": "‘Idaṃ dukkhasamudayaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:6.2": "‘Taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave …pe…",
  "ps2.6:6.3": "pahīnanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:7.1": "‘Idaṃ dukkhanirodhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:7.2": "‘Taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave …pe…",
  "ps2.6:7.3": "sacchikatanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:8.1": "‘Idaṃ dukkhanirodhagāminī paṭipadā ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:8.2": "‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti me, bhikkhave …pe…",
  "ps2.6:8.3": "bhāvitanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ps2.6:9.1": "Yāvakīvañca me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ na suvisuddhaṃ ahosi, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.",
  "ps2.6:10.1": "Yato ca kho me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ suvisuddhaṃ ahosi, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.",
  "ps2.6:10.2": "Ñāṇañca pana me dassanaṃ udapādi—",
  "ps2.6:10.3": "‘akuppā me vimutti, ayamantimā jāti, natthi dāni punabbhavo’”ti.",
  "ps2.6:11.1": "Idamavoca bhagavā.",
  "ps2.6:11.2": "Attamanā pañcavaggiyā bhikkhū bhagavato bhāsitaṃ abhinandunti.",
  "ps2.6:12.1": "Imasmiñca pana veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ udapādi—",
  "ps2.6:12.2": "“yaṃ kiñci samudayadhammaṃ, sabbaṃ taṃ nirodhadhamman”ti.",
  "ps2.6:13.1": "Pavattite ca pana bhagavatā dhammacakke bhummā devā saddamanussāvesuṃ—",
  "ps2.6:13.2": "“etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti.",
  "ps2.6:13.3": "Bhummānaṃ devānaṃ saddaṃ sutvā cātumahārājikā devā saddamanussāvesuṃ …",
  "ps2.6:13.4": "cātumahārājikānaṃ devānaṃ saddaṃ sutvā tāvatiṃsā devā …pe…",
  "ps2.6:13.5": "yāmā devā …pe…",
  "ps2.6:13.6": "tusitā devā …pe…",
  "ps2.6:13.7": "nimmānaratī devā …pe…",
  "ps2.6:13.8": "paranimmitavasavattī devā …pe…",
  "ps2.6:13.9": "brahmakāyikā devā saddamanussāvesuṃ—",
  "ps2.6:13.10": "“etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti.",
  "ps2.6:14.1": "Itiha tena khaṇena tena layena tena muhuttena yāva brahmalokā saddo abbhuggacchi.",
  "ps2.6:14.2": "Ayañca dasasahassī lokadhātu saṅkampi sampakampi sampavedhi, appamāṇo ca uḷāro obhāso loke pāturahosi atikkamma devānaṃ devānubhāvanti.",
  "ps2.6:15.1": "Atha kho bhagavā imaṃ udānaṃ udānesi—",
  "ps2.6:15.2": "“aññāsi vata bho koṇḍañño;",
  "ps2.6:15.3": "aññāsi vata bho koṇḍañño”ti.",
  "ps2.6:15.4": "Iti hidaṃ āyasmato koṇḍaññassa “aññāsikoṇḍañño”tveva nāmaṃ ahosi.",
  "ps2.6:16.1": "“‘**Idaṃ dukkhaṃ ariyasaccan’**ti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:17.1": "Cakkhuṃ udapādīti—",
  "ps2.6:17.2": "kenaṭṭhena?",
  "ps2.6:17.3": "Ñāṇaṃ udapādīti—",
  "ps2.6:17.4": "kenaṭṭhena?",
  "ps2.6:17.5": "Paññā udapādīti—",
  "ps2.6:17.6": "kenaṭṭhena?",
  "ps2.6:17.7": "Vijjā udapādīti—",
  "ps2.6:17.8": "kenaṭṭhena?",
  "ps2.6:17.9": "Āloko udapādīti—",
  "ps2.6:17.10": "kenaṭṭhena?",
  "ps2.6:17.11": "**Cakkhuṃ udapādī**ti—",
  "ps2.6:17.12": "dassanaṭṭhena.",
  "ps2.6:17.13": "**Ñāṇaṃ udapādī**ti—",
  "ps2.6:17.14": "ñātaṭṭhena.",
  "ps2.6:17.15": "**Paññā udapādī**ti—",
  "ps2.6:17.16": "pajānanaṭṭhena.",
  "ps2.6:17.17": "**Vijjā udapādī**ti—",
  "ps2.6:17.18": "paṭivedhaṭṭhena.",
  "ps2.6:17.19": "**Āloko udapādī**ti—",
  "ps2.6:17.20": "obhāsaṭṭhena.",
  "ps2.6:18.1": "Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.",
  "ps2.6:18.2": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:18.3": "Ye tassā ārammaṇā te tassā gocarā.",
  "ps2.6:18.4": "Ye tassā gocarā te tassā ārammaṇā.",
  "ps2.6:18.5": "Tena vuccati—",
  "ps2.6:18.6": "“dhammesu ñāṇaṃ dhammapaṭisambhidā”.",
  "ps2.6:19.1": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:19.2": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:19.3": "Ye tassā ārammaṇā te tassā gocarā.",
  "ps2.6:19.4": "Ye tassā gocarā te tassā ārammaṇā.",
  "ps2.6:19.5": "Tena vuccati—",
  "ps2.6:19.6": "“atthesu ñāṇaṃ atthapaṭisambhidā”.",
  "ps2.6:20.1": "Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.",
  "ps2.6:20.2": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:20.3": "Ye tassā ārammaṇā te tassā gocarā.",
  "ps2.6:20.4": "Ye tassā gocarā te tassā ārammaṇā.",
  "ps2.6:20.5": "Tena vuccati—",
  "ps2.6:20.6": "“niruttīsu ñāṇaṃ niruttipaṭisambhidā”.",
  "ps2.6:21.1": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:21.2": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:21.3": "Ye tassā ārammaṇā te tassā gocarā.",
  "ps2.6:21.4": "Ye tassā gocarā te tassā ārammaṇā.",
  "ps2.6:21.5": "Tena vuccati—",
  "ps2.6:21.6": "“paṭibhānesu ñāṇaṃ paṭibhānapaṭisambhidā”.",
  "ps2.6:22.1": "“‘Taṃ kho panidaṃ dukkhaṃ ariyasaccaṃ pariññeyyan’ti …pe…",
  "ps2.6:22.2": "pariññātanti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:23.1": "Cakkhuṃ udapādīti—",
  "ps2.6:23.2": "kenaṭṭhena?",
  "ps2.6:23.3": "Ñāṇaṃ udapādīti—",
  "ps2.6:23.4": "kenaṭṭhena?",
  "ps2.6:23.5": "Paññā udapādīti—",
  "ps2.6:23.6": "kenaṭṭhena?",
  "ps2.6:23.7": "Vijjā udapādīti—",
  "ps2.6:23.8": "kenaṭṭhena?",
  "ps2.6:23.9": "Āloko udapādīti—",
  "ps2.6:23.10": "kenaṭṭhena?",
  "ps2.6:23.11": "**Cakkhuṃ udapādī**ti—",
  "ps2.6:23.12": "dassanaṭṭhena.",
  "ps2.6:23.13": "**Ñāṇaṃ udapādī**ti—",
  "ps2.6:23.14": "ñātaṭṭhena.",
  "ps2.6:23.15": "**Paññā udapādī**ti—",
  "ps2.6:23.16": "pajānanaṭṭhena.",
  "ps2.6:23.17": "**Vijjā udapādī**ti—",
  "ps2.6:23.18": "paṭivedhaṭṭhena.",
  "ps2.6:23.19": "**Āloko udapādī**ti—",
  "ps2.6:23.20": "obhāsaṭṭhena.",
  "ps2.6:24.1": "Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.",
  "ps2.6:24.2": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:24.3": "Ye tassā ārammaṇā te tassā gocarā.",
  "ps2.6:24.4": "Ye tassā gocarā te tassā ārammaṇā.",
  "ps2.6:24.5": "Tena vuccati—",
  "ps2.6:24.6": "“dhammesu ñāṇaṃ dhammapaṭisambhidā”.",
  "ps2.6:25.1": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:25.2": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:25.3": "Ye tassā ārammaṇā te tassā gocarā.",
  "ps2.6:25.4": "Ye tassā gocarā te tassā ārammaṇā.",
  "ps2.6:25.5": "Tena vuccati—",
  "ps2.6:25.6": "“atthesu ñāṇaṃ atthapaṭisambhidā”.",
  "ps2.6:26.1": "Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.",
  "ps2.6:26.2": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:26.3": "Ye tassā ārammaṇā te tassā gocarā.",
  "ps2.6:26.4": "Ye tassā gocarā te tassā ārammaṇā.",
  "ps2.6:26.5": "Tena vuccati—",
  "ps2.6:26.6": "“niruttīsu ñāṇaṃ niruttipaṭisambhidā”.",
  "ps2.6:27.1": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:27.2": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:27.3": "Ye tassā ārammaṇā te tassā gocarā.",
  "ps2.6:27.4": "Ye tassā gocarā te tassā ārammaṇā.",
  "ps2.6:27.5": "Tena vuccati—",
  "ps2.6:27.6": "“paṭibhānesu ñāṇaṃ paṭibhānapaṭisambhidā”.",
  "ps2.6:28.1": "Dukkhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:29.1": "“‘**Idaṃ dukkhasamudayaṃ ariyasaccan**’ti pubbe ananussutesu dhammesu cakkhuṃ udapādi …pe…",
  "ps2.6:29.2": "āloko udapādi.",
  "ps2.6:29.3": "‘Taṃ kho panidaṃ dukkhasamudayaṃ ariyasaccaṃ pahātabban’ti …pe…",
  "ps2.6:29.4": "pahīnanti pubbe ananussutesu dhammesu cakkhuṃ udapādi …pe…",
  "ps2.6:29.5": "āloko udapādi …pe… ”.",
  "ps2.6:30.1": "Dukkhasamudaye ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:31.1": "“‘**Idaṃ dukkhanirodhaṃ ariyasaccan**’ti pubbe ananussutesu dhammesu cakkhuṃ udapādi …pe…",
  "ps2.6:31.2": "āloko udapādi.",
  "ps2.6:31.3": "‘Taṃ kho panidaṃ dukkhanirodhaṃ ariyasaccaṃ sacchikātabban’ti …pe…",
  "ps2.6:31.4": "sacchikatanti pubbe ananussutesu dhammesu cakkhuṃ udapādi …pe…",
  "ps2.6:31.5": "āloko udapādi …pe… ”.",
  "ps2.6:32.1": "Dukkhanirodhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:33.1": "“‘**Idaṃ dukkhanirodhagāminī paṭipadā ariyasaccan**’ti pubbe ananussutesu dhammesu cakkhuṃ udapādi …pe…",
  "ps2.6:33.2": "āloko udapādi.",
  "ps2.6:33.3": "‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti …pe…",
  "ps2.6:33.4": "bhāvitanti pubbe ananussutesu dhammesu cakkhuṃ udapādi …pe…",
  "ps2.6:33.5": "āloko udapādi …pe… ”.",
  "ps2.6:34.1": "Dukkhanirodhagāminiyā paṭipadāya ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:35.1": "Catūsu ariyasaccesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.",
  "ps2.6:36.0": "2.6.2. Satipaṭṭhānavāra",
  "ps2.6:36.1": "“‘Ayaṃ kāye kāyānupassanā’ti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:36.2": "āloko udapādi.",
  "ps2.6:36.3": "Sā kho panāyaṃ kāye kāyānupassanā bhāvetabbāti me, bhikkhave …pe…",
  "ps2.6:36.4": "bhāvitāti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:36.5": "āloko udapādi”.",
  "ps2.6:37.1": "“Ayaṃ vedanāsu …pe…",
  "ps2.6:37.2": "ayaṃ citte …pe…",
  "ps2.6:37.3": "ayaṃ dhammesu dhammānupassanāti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:37.4": "āloko udapādi.",
  "ps2.6:37.5": "Sā kho panāyaṃ dhammesu dhammānupassanā bhāvetabbāti …pe…",
  "ps2.6:37.6": "bhāvitāti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:37.7": "āloko udapādi”.",
  "ps2.6:38.1": "“‘**Ayaṃ kāye kāyānupassanā**’ti pubbe ananussutesu dhammesu cakkhuṃ udapādi …pe…",
  "ps2.6:38.2": "āloko udapādi …pe…",
  "ps2.6:38.3": "sā kho panāyaṃ kāye kāyānupassanā bhāvetabbāti …pe…",
  "ps2.6:38.4": "bhāvitāti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:39.1": "Cakkhuṃ udapādīti—",
  "ps2.6:39.2": "kenaṭṭhena?",
  "ps2.6:39.3": "Ñāṇaṃ udapādīti—",
  "ps2.6:39.4": "kenaṭṭhena?",
  "ps2.6:39.5": "Paññā udapādīti—",
  "ps2.6:39.6": "kenaṭṭhena?",
  "ps2.6:39.7": "Vijjā udapādīti—",
  "ps2.6:39.8": "kenaṭṭhena?",
  "ps2.6:39.9": "Āloko udapādīti—",
  "ps2.6:39.10": "kenaṭṭhena?",
  "ps2.6:39.11": "**Cakkhuṃ udapādī**ti—",
  "ps2.6:39.12": "dassanaṭṭhena.",
  "ps2.6:39.13": "**Ñāṇaṃ udapādī**ti—",
  "ps2.6:39.14": "ñātaṭṭhena.",
  "ps2.6:39.15": "**Paññā udapādī**ti—",
  "ps2.6:39.16": "pajānanaṭṭhena.",
  "ps2.6:39.17": "**Vijjā udapādī**ti—",
  "ps2.6:39.18": "paṭivedhaṭṭhena.",
  "ps2.6:39.19": "**Āloko udapādī**ti—",
  "ps2.6:39.20": "obhāsaṭṭhena.",
  "ps2.6:40.1": "Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.",
  "ps2.6:40.2": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:40.3": "Ye tassā ārammaṇā te tassā gocarā.",
  "ps2.6:40.4": "Ye tassā gocarā te tassā ārammaṇā.",
  "ps2.6:40.5": "Tena vuccati—",
  "ps2.6:40.6": "“dhammesu ñāṇaṃ dhammapaṭisambhidā”.",
  "ps2.6:41.1": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:41.2": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:41.3": "Ye tassā ārammaṇā te tassā gocarā.",
  "ps2.6:41.4": "Ye tassā gocarā te tassā ārammaṇā.",
  "ps2.6:41.5": "Tena vuccati—",
  "ps2.6:41.6": "“atthesu ñāṇaṃ atthapaṭisambhidā”.",
  "ps2.6:42.1": "Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.",
  "ps2.6:42.2": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:42.3": "Ye tassā ārammaṇā te tassā gocarā.",
  "ps2.6:42.4": "Ye tassā gocarā te tassā ārammaṇā.",
  "ps2.6:42.5": "Tena vuccati—",
  "ps2.6:42.6": "“niruttīsu ñāṇaṃ niruttipaṭisambhidā”.",
  "ps2.6:43.1": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:43.2": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:43.3": "Ye tassā ārammaṇā te tassā gocarā.",
  "ps2.6:43.4": "Ye tassā gocarā te tassā ārammaṇā.",
  "ps2.6:43.5": "Tena vuccati—",
  "ps2.6:43.6": "“paṭibhānesu ñāṇaṃ paṭibhānapaṭisambhidā”.",
  "ps2.6:44.1": "Kāye kāyānupassanāsatipaṭṭhāne pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:45.1": "“**Ayaṃ vedanāsu** …pe…",
  "ps2.6:45.2": "**ayaṃ citte** …pe…",
  "ps2.6:45.3": "**ayaṃ dhammesu dhammānupassanā**ti pubbe ananussutesu dhammesu cakkhuṃ udapādi …pe…",
  "ps2.6:45.4": "āloko udapādi …pe…",
  "ps2.6:45.5": "sā kho panāyaṃ dhammesu dhammānupassanā bhāvetabbāti …pe…",
  "ps2.6:45.6": "bhāvitāti pubbe ananussutesu dhammesu cakkhuṃ udapādi …pe…",
  "ps2.6:45.7": "āloko udapādi …pe… ”.",
  "ps2.6:46.1": "Dhammesu dhammānupassanā satipaṭṭhāne pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:47.1": "Catūsu satipaṭṭhānesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.",
  "ps2.6:48.0": "2.6.3. Iddhipādavāra",
  "ps2.6:48.1": "“Ayaṃ chandasamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:48.2": "āloko udapādi.",
  "ps2.6:48.3": "So kho panāyaṃ chandasamādhipadhānasaṅkhārasamannāgato iddhipādo bhāvetabboti me, bhikkhave …pe…",
  "ps2.6:48.4": "bhāvitoti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:48.5": "āloko udapādi.",
  "ps2.6:49.1": "Ayaṃ vīriyasamādhi …pe…",
  "ps2.6:49.2": "ayaṃ cittasamādhi …pe…",
  "ps2.6:49.3": "ayaṃ vīmaṃsāsamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:49.4": "āloko udapādi.",
  "ps2.6:49.5": "So kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti me, bhikkhave, pubbe ananussutesu dhammesu cakkhuṃ udapādi …pe…",
  "ps2.6:49.6": "āloko udapādi”.",
  "ps2.6:50.1": "“‘Ayaṃ **chandasamādhipadhānasaṅkhārasamannāgato iddhipādo**’ti pubbe ananussutesu dhammesu cakkhuṃ udapādi …pe…",
  "ps2.6:50.2": "āloko udapādi …pe…",
  "ps2.6:50.3": "so kho panāyaṃ chandasamādhipadhānasaṅkhārasamannāgato iddhipādo bhāvetabboti …pe…",
  "ps2.6:50.4": "bhāvitoti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:51.1": "Cakkhuṃ udapādīti—",
  "ps2.6:51.2": "kenaṭṭhena?",
  "ps2.6:51.3": "Ñāṇaṃ udapādīti—",
  "ps2.6:51.4": "kenaṭṭhena?",
  "ps2.6:51.5": "Paññā udapādīti—",
  "ps2.6:51.6": "kenaṭṭhena?",
  "ps2.6:51.7": "Vijjā udapādīti—",
  "ps2.6:51.8": "kenaṭṭhena?",
  "ps2.6:51.9": "Āloko udapādīti—",
  "ps2.6:51.10": "kenaṭṭhena?",
  "ps2.6:51.11": "**Cakkhuṃ udapādī**ti—",
  "ps2.6:51.12": "dassanaṭṭhena.",
  "ps2.6:51.13": "**Ñāṇaṃ udapādī**ti—",
  "ps2.6:51.14": "ñātaṭṭhena.",
  "ps2.6:51.15": "**Paññā udapādī**ti—",
  "ps2.6:51.16": "pajānanaṭṭhena.",
  "ps2.6:51.17": "**Vijjā udapādī**ti—",
  "ps2.6:51.18": "paṭivedhaṭṭhena.",
  "ps2.6:51.19": "**Āloko udapādī**ti—",
  "ps2.6:51.20": "obhāsaṭṭhena.",
  "ps2.6:52.1": "Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.",
  "ps2.6:52.2": "Ime pañca dhammā dhammapaṭisambhidāya ārammaṇā ceva honti gocarā ca.",
  "ps2.6:52.3": "Ye tassā ārammaṇā te tassā gocarā.",
  "ps2.6:52.4": "Ye tassā gocarā te tassā ārammaṇā.",
  "ps2.6:52.5": "Tena vuccati—",
  "ps2.6:52.6": "“dhammesu ñāṇaṃ dhammapaṭisambhidā”.",
  "ps2.6:53.1": "Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.",
  "ps2.6:53.2": "Ime pañca atthā atthapaṭisambhidāya ārammaṇā ceva honti gocarā ca.",
  "ps2.6:53.3": "Ye tassā ārammaṇā te tassā gocarā.",
  "ps2.6:53.4": "Ye tassā gocarā te tassā ārammaṇā.",
  "ps2.6:53.5": "Tena vuccati—",
  "ps2.6:53.6": "“atthesu ñāṇaṃ atthapaṭisambhidā”.",
  "ps2.6:54.1": "Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.",
  "ps2.6:54.2": "Imā dasa niruttiyo niruttipaṭisambhidāya ārammaṇā ceva honti gocarā ca.",
  "ps2.6:54.3": "Ye tassā ārammaṇā te tassā gocarā.",
  "ps2.6:54.4": "Ye tassā gocarā te tassā ārammaṇā.",
  "ps2.6:54.5": "Tena vuccati—",
  "ps2.6:54.6": "“niruttīsu ñāṇaṃ niruttipaṭisambhidā”.",
  "ps2.6:55.1": "Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.",
  "ps2.6:55.2": "Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.",
  "ps2.6:55.3": "Ye tassā ārammaṇā te tassā gocarā.",
  "ps2.6:55.4": "Ye tassā gocarā te tassā ārammaṇā.",
  "ps2.6:55.5": "Tena vuccati—",
  "ps2.6:55.6": "“paṭibhānesu ñāṇaṃ paṭibhānapaṭisambhidā”.",
  "ps2.6:56.1": "Chandasamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:57.1": "“Ayaṃ **vīriyasamādhi** …pe…",
  "ps2.6:57.2": "ayaṃ **cittasamādhi** …pe…",
  "ps2.6:57.3": "ayaṃ **vīmaṃsāsamādhipadhānasaṅkhārasamannāgato iddhipādo**ti pubbe ananussutesu dhammesu cakkhuṃ udapādi …pe…",
  "ps2.6:57.4": "āloko udapādi …pe…",
  "ps2.6:57.5": "so kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti …pe…",
  "ps2.6:57.6": "bhāvitoti pubbe ananussutesu dhammesu cakkhuṃ udapādi …pe…",
  "ps2.6:57.7": "āloko udapādi …pe… ”.",
  "ps2.6:58.1": "Vīmaṃsāsamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.",
  "ps2.6:59.1": "Catūsu iddhipādesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.",
  "ps2.6:60.0": "2.6.4. Sattabodhisattavāra",
  "ps2.6:60.1": "“‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi …pe…",
  "ps2.6:60.2": "āloko udapādi.",
  "ps2.6:60.3": "‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi …pe…",
  "ps2.6:60.4": "āloko udapādi”.",
  "ps2.6:60.5": "Vipassissa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.",
  "ps2.6:61.1": "“‘Samudayo samudayo’ti kho, bhikkhave, sikhissa bodhisattassa …pe…",
  "ps2.6:61.2": "vessabhussa bodhisattassa …pe…",
  "ps2.6:61.3": "kakusandhassa bodhisattassa …pe…",
  "ps2.6:61.4": "koṇāgamanassa bodhisattassa …pe…",
  "ps2.6:61.5": "kassapassa bodhisattassa pubbe ananussutesu dhammesu cakkhuṃ udapādi …pe…",
  "ps2.6:61.6": "āloko udapādi.",
  "ps2.6:61.7": "‘Nirodho nirodho’ti kho, bhikkhave, kassapassa bodhisattassa pubbe ananussutesu dhammesu cakkhuṃ udapādi …pe…",
  "ps2.6:61.8": "āloko udapādi”.",
  "ps2.6:61.9": "Kassapassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.",
  "ps2.6:62.1": "“‘Samudayo samudayo’ti kho, bhikkhave, gotamassa bodhisattassa pubbe ananussutesu dhammesu cakkhuṃ udapādi …pe…",
  "ps2.6:62.2": "āloko udapādi.",
  "ps2.6:62.3": "‘Nirodho nirodho’ti kho, bhikkhave, gotamassa bodhisattassa pubbe ananussutesu dhammesu cakkhuṃ udapādi …pe…",
  "ps2.6:62.4": "āloko udapādi”.",
  "ps2.6:62.5": "Gotamassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.",
  "ps2.6:63.1": "Sattannaṃ bodhisattānaṃ sattasu veyyākaraṇesu sattati dhammā, sattati atthā, cattālīsasataṃ niruttiyo, asīti ca dve ca ñāṇasatāni.",
  "ps2.6:64.0": "2.6.5. Abhiññādivāra",
  "ps2.6:64.1": "“‘Yāvatā abhiññāya abhiññaṭṭho ñāto diṭṭho vidito sacchikato phassito paññāya.",
  "ps2.6:64.2": "Aphassito paññāya abhiññaṭṭho natthī’ti—",
  "ps2.6:64.3": "cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:64.4": "Abhiññāya abhiññaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:65.1": "“‘Yāvatā pariññāya pariññaṭṭho …pe…",
  "ps2.6:65.2": "yāvatā pahānassa pahānaṭṭho …pe…",
  "ps2.6:65.3": "yāvatā bhāvanāya bhāvanaṭṭho …pe…",
  "ps2.6:65.4": "yāvatā sacchikiriyāya sacchikiriyaṭṭho ñāto diṭṭho vidito sacchikato phassito paññāya.",
  "ps2.6:65.5": "Aphassito paññāya sacchikiriyaṭṭho natthī’ti—",
  "ps2.6:65.6": "cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:65.7": "Sacchikiriyāya sacchikiriyaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:66.1": "Abhiññāya abhiññaṭṭhe, pariññāya pariññaṭṭhe, pahānāya pahānaṭṭhe, bhāvanāya bhāvanaṭṭhe, sacchikiriyāya sacchikiriyaṭṭhe pañcavīsasataṃ dhammā, pañcavīsasataṃ atthā, aḍḍhateyyāni niruttisatāni, pañca ñāṇasatāni.",
  "ps2.6:67.0": "2.6.6. Khandhādivāra",
  "ps2.6:67.1": "“‘Yāvatā khandhānaṃ khandhaṭṭho, ñāto diṭṭho vidito sacchikato phassito paññāya.",
  "ps2.6:67.2": "Aphassito paññāya khandhaṭṭho natthī’ti—",
  "ps2.6:67.3": "cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:67.4": "Khandhānaṃ khandhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:68.1": "“‘Yāvatā dhātūnaṃ dhātuṭṭho …pe…",
  "ps2.6:68.2": "yāvatā āyatanānaṃ āyatanaṭṭho …pe…",
  "ps2.6:68.3": "yāvatā saṅkhatānaṃ saṅkhataṭṭho …pe…",
  "ps2.6:68.4": "yāvatā asaṅkhatassa asaṅkhataṭṭho ñāto diṭṭho vidito sacchikato phassito paññāya.",
  "ps2.6:68.5": "Aphassito paññāya asaṅkhataṭṭho natthī’ti—",
  "ps2.6:68.6": "cakkhuṃ udapādi …pe…",
  "ps2.6:68.7": "āloko udapādi”.",
  "ps2.6:68.8": "Asaṅkhatassa asaṅkhataṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:69.1": "Khandhānaṃ khandhaṭṭhe, dhātūnaṃ dhātuṭṭhe, āyatanānaṃ āyatanaṭṭhe saṅkhatānaṃ saṅkhataṭṭhe, asaṅkhatassa asaṅkhataṭṭhe pañcavīsatisataṃ dhammā, pañcavīsatisataṃ atthā, aḍḍhateyyāni niruttisatāni, pañca ñāṇasatāni.",
  "ps2.6:70.0": "2.6.7. Saccavāra",
  "ps2.6:70.1": "“‘Yāvatā dukkhassa dukkhaṭṭho, ñāto diṭṭho vidito sacchikato phassito paññāya.",
  "ps2.6:70.2": "Aphassito paññāya dukkhaṭṭho natthī’ti—",
  "ps2.6:70.3": "cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:70.4": "Dukkhassa dukkhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:71.1": "“‘Yāvatā samudayassa samudayaṭṭho …pe…",
  "ps2.6:71.2": "yāvatā nirodhassa nirodhaṭṭho …pe…",
  "ps2.6:71.3": "yāvatā maggassa maggaṭṭho ñāto diṭṭho vidito sacchikato phassito paññāya.",
  "ps2.6:71.4": "Aphassito paññāya maggaṭṭho natthī’ti—",
  "ps2.6:71.5": "cakkhuṃ udapādi …pe…",
  "ps2.6:71.6": "āloko udapādi”.",
  "ps2.6:71.7": "Maggassa maggaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:72.1": "Catūsu ariyasaccesu sataṃ dhammā, sataṃ atthā, dve niruttisatāni, cattāri ñāṇasatāni.",
  "ps2.6:73.0": "2.6.8. Paṭisambhidāvāra",
  "ps2.6:73.1": "“‘Yāvatā atthapaṭisambhidāya atthapaṭisambhidaṭṭho, ñāto diṭṭho vidito sacchikato phassito paññāya.",
  "ps2.6:73.2": "Aphassito paññāya atthapaṭisambhidaṭṭho natthī’ti—",
  "ps2.6:73.3": "cakkhuṃ udapādi …pe…",
  "ps2.6:73.4": "āloko udapādi”.",
  "ps2.6:73.5": "Atthapaṭisambhidāya atthapaṭisambhidaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:74.1": "“‘Yāvatā dhammapaṭisambhidāya dhammapaṭisambhidaṭṭho …pe…",
  "ps2.6:74.2": "yāvatā niruttipaṭisambhidāya niruttipaṭisambhidaṭṭho …pe…",
  "ps2.6:74.3": "yāvatā paṭibhānapaṭisambhidāya paṭibhānapaṭisambhidaṭṭho, ñāto diṭṭho vidito sacchikato phassito paññāya.",
  "ps2.6:74.4": "Aphassito paññāya paṭibhānapaṭisambhidaṭṭho natthī’ti—",
  "ps2.6:74.5": "cakkhuṃ udapādi …pe…",
  "ps2.6:74.6": "āloko udapādi”.",
  "ps2.6:74.7": "Paṭibhānapaṭisambhidaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:75.1": "Catūsu paṭisambhidāsu sataṃ dhammā, sataṃ atthā, dve niruttisatāni, cattāri ñāṇasatāni.",
  "ps2.6:76.0": "2.6.9. Chabuddhadhammavāra",
  "ps2.6:76.1": "“‘Yāvatā indriyaparopariyattañāṇaṃ, ñātaṃ diṭṭhaṃ viditaṃ sacchikataṃ phassitaṃ paññāya.",
  "ps2.6:76.2": "Aphassitaṃ paññāya indriyaparopariyattañāṇaṃ natthī’ti—",
  "ps2.6:76.3": "cakkhuṃ udapādi …pe…",
  "ps2.6:76.4": "āloko udapādi”.",
  "ps2.6:76.5": "Indriyaparopariyattañāṇe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:77.1": "“‘Yāvatā sattānaṃ āsayānusaye ñāṇaṃ …pe…",
  "ps2.6:77.2": "yāvatā yamakapāṭihīre ñāṇaṃ …pe…",
  "ps2.6:77.3": "yāvatā mahākaruṇāsamāpattiyā ñāṇaṃ …pe…",
  "ps2.6:77.4": "yāvatā sabbaññutaññāṇaṃ …pe…",
  "ps2.6:77.5": "yāvatā anāvaraṇaṃ ñāṇaṃ, ñātaṃ diṭṭhaṃ viditaṃ sacchikataṃ phassitaṃ paññāya.",
  "ps2.6:77.6": "Aphassitaṃ paññāya anāvaraṇaṃ ñāṇaṃ natthī’ti—",
  "ps2.6:77.7": "cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.",
  "ps2.6:77.8": "Anāvaraṇe ñāṇe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.",
  "ps2.6:78.1": "Chasu buddhadhammesu diyaḍḍhasataṃ dhammā, diyaḍḍhasataṃ atthā, tīṇi niruttisatāni, cha ñāṇasatāni.",
  "ps2.6:79.1": "Paṭisambhidādhikaraṇe aḍḍhanavadhammasatāni, aḍḍhanavaatthasatāni, niruttisahassañca satta ca niruttisatāni, tīṇi ca ñāṇasahassāni, cattāri ca ñāṇasatānīti.",
  "ps2.6:79.2": "Paṭisambhidākathā niṭṭhitā."
}