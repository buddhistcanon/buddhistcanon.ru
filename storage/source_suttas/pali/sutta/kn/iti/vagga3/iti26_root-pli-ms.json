{
  "iti26:0.1": "Itivuttaka 26",
  "iti26:0.2": "Ekakanipāta",
  "iti26:0.3": "Tatiyavagga",
  "iti26:0.4": "Dānasutta",
  "iti26:1.1": "Vuttañhetaṃ bhagavatā vuttamarahatāti me sutaṃ:",
  "iti26:2.1": "“Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya.",
  "iti26:2.2": "Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu.",
  "iti26:2.3": "Yasmā ca kho, bhikkhave, sattā na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī”ti.",
  "iti26:2.4": "Etamatthaṃ bhagavā avoca.",
  "iti26:2.5": "Tatthetaṃ iti vuccati:",
  "iti26:3.1": "“Evañce sattā jāneyyuṃ,",
  "iti26:3.2": "yathāvuttaṃ mahesinā;",
  "iti26:3.3": "Vipākaṃ saṃvibhāgassa,",
  "iti26:3.4": "yathā hoti mahapphalaṃ.",
  "iti26:4.1": "Vineyya maccheramalaṃ,",
  "iti26:4.2": "vippasannena cetasā;",
  "iti26:4.3": "Dajjuṃ kālena ariyesu,",
  "iti26:4.4": "yattha dinnaṃ mahapphalaṃ.",
  "iti26:5.1": "Annañca datvā bahuno,",
  "iti26:5.2": "dakkhiṇeyyesu dakkhiṇaṃ;",
  "iti26:5.3": "Ito cutā manussattā,",
  "iti26:5.4": "saggaṃ gacchanti dāyakā.",
  "iti26:6.1": "Te ca saggagatā tattha,",
  "iti26:6.2": "modanti kāmakāmino;",
  "iti26:6.3": "Vipākaṃ saṃvibhāgassa,",
  "iti26:6.4": "anubhonti amaccharā”ti.",
  "iti26:7.1": "Ayampi attho vutto bhagavatā, iti me sutanti.",
  "iti26:7.2": "Chaṭṭhaṃ."
}