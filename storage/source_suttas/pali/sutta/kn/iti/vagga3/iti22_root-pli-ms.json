{
  "iti22:0.1": "Itivuttaka 22",
  "iti22:0.2": "Ekakanipāta",
  "iti22:0.3": "Tatiyavagga",
  "iti22:0.4": "Mettasutta",
  "iti22:1.1": "Vuttañhetaṃ bhagavatā vuttamarahatāti me sutaṃ:",
  "iti22:2.1": "“Mā, bhikkhave, puññānaṃ bhāyittha.",
  "iti22:2.2": "Sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni.",
  "iti22:2.3": "Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ.",
  "iti22:2.4": "Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punarāgamāsiṃ.",
  "iti22:2.5": "Saṃvaṭṭamāne sudaṃ, bhikkhave, kappe ābhassarūpago homi;",
  "iti22:2.6": "vivaṭṭamāne kappe suññaṃ brahmavimānaṃ upapajjāmi.",
  "iti22:3.1": "Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī.",
  "iti22:3.2": "Chattiṃsakkhattuṃ kho panāhaṃ, bhikkhave, sakko ahosiṃ devānamindo;",
  "iti22:3.3": "anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "iti22:3.4": "Ko pana vādo padesarajjassa.",
  "iti22:4.1": "Tassa mayhaṃ, bhikkhave, etadahosi:",
  "iti22:4.2": "‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti?",
  "iti22:4.3": "Tassa mayhaṃ, bhikkhave, etadahosi:",
  "iti22:4.4": "‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko, yenāhaṃ etarahi evaṃmahiddhiko evaṃmahānubhāvoti, seyyathidaṃ—",
  "iti22:4.5": "dānassa, damassa, saññamassā’”ti.",
  "iti22:4.6": "Etamatthaṃ bhagavā avoca.",
  "iti22:4.7": "Tatthetaṃ iti vuccati:",
  "iti22:5.1": "“Puññameva so sikkheyya,",
  "iti22:5.2": "āyataggaṃ sukhudrayaṃ;",
  "iti22:5.3": "Dānañca samacariyañca,",
  "iti22:5.4": "mettacittañca bhāvaye.",
  "iti22:6.1": "Ete dhamme bhāvayitvā,",
  "iti22:6.2": "tayo sukhasamuddaye;",
  "iti22:6.3": "Abyāpajjaṃ sukhaṃ lokaṃ,",
  "iti22:6.4": "paṇḍito upapajjatī”ti.",
  "iti22:7.1": "Ayampi attho vutto bhagavatā, iti me sutanti.",
  "iti22:7.2": "Dutiyaṃ."
}