{
  "iti37:0.1": "Itivuttaka 37",
  "iti37:0.2": "Dukanipāta",
  "iti37:0.3": "Paṭhamavagga",
  "iti37:0.4": "Somanassasutta",
  "iti37:1.1": "Vuttañhetaṃ bhagavatā vuttamarahatāti me sutaṃ:",
  "iti37:2.1": "“Dvīhi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāya.",
  "iti37:2.2": "Katamehi dvīhi?",
  "iti37:2.3": "Saṃvejanīyesu ṭhānesu saṃvejanena, saṃviggassa ca yoniso padhānena.",
  "iti37:2.4": "Imehi kho, bhikkhave, dvīhi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā”ti.",
  "iti37:2.5": "Etamatthaṃ bhagavā avoca.",
  "iti37:2.6": "Tatthetaṃ iti vuccati:",
  "iti37:3.1": "“Saṃvejanīyaṭṭhānesu,",
  "iti37:3.2": "saṃvijjetheva paṇḍito;",
  "iti37:3.3": "Ātāpī nipako bhikkhu,",
  "iti37:3.4": "paññāya samavekkhiya.",
  "iti37:4.1": "Evaṃ vihārī ātāpī,",
  "iti37:4.2": "santavutti anuddhato;",
  "iti37:4.3": "Cetosamathamanuyutto,",
  "iti37:4.4": "khayaṃ dukkhassa pāpuṇe”ti.",
  "iti37:5.1": "Ayampi attho vutto bhagavatā, iti me sutanti.",
  "iti37:5.2": "Dasamaṃ.",
  "iti37:5.3": "Paṭhamo vaggo.",
  "iti37:6.1": "Dve ca bhikkhū tapanīyā,",
  "iti37:6.2": "tapanīyā paratthehi;",
  "iti37:6.3": "Ātāpī nakuhanā dve,",
  "iti37:6.4": "somanassena te dasāti."
}