{
  "iti34:0.1": "Itivuttaka 34",
  "iti34:0.2": "Dukanipāta",
  "iti34:0.3": "Paṭhamavagga",
  "iti34:0.4": "Ātāpīsutta",
  "iti34:1.1": "Vuttañhetaṃ bhagavatā vuttamarahatāti me sutaṃ:",
  "iti34:2.1": "“Anātāpī, bhikkhave, bhikkhu anottāpī abhabbo sambodhāya, abhabbo nibbānāya, abhabbo anuttarassa yogakkhemassa adhigamāya.",
  "iti34:2.2": "Ātāpī ca kho, bhikkhave, bhikkhu ottāpī bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā”ti.",
  "iti34:2.3": "Etamatthaṃ bhagavā avoca.",
  "iti34:2.4": "Tatthetaṃ iti vuccati:",
  "iti34:3.1": "“Anātāpī anottāpī,",
  "iti34:3.2": "kusīto hīnavīriyo;",
  "iti34:3.3": "Yo thinamiddhabahulo,",
  "iti34:3.4": "ahirīko anādaro;",
  "iti34:3.5": "Abhabbo tādiso bhikkhu,",
  "iti34:3.6": "phuṭṭhuṃ sambodhimuttamaṃ.",
  "iti34:4.1": "Yo ca satimā nipako jhāyī,",
  "iti34:4.2": "Ātāpī ottāpī ca appamatto;",
  "iti34:4.3": "Saṃyojanaṃ jātijarāya chetvā,",
  "iti34:4.4": "Idheva sambodhimanuttaraṃ phuse”ti.",
  "iti34:5.1": "Ayampi attho vutto bhagavatā, iti me sutanti.",
  "iti34:5.2": "Sattamaṃ."
}