{
  "iti19:0.1": "Itivuttaka 19",
  "iti19:0.2": "Ekakanipāta",
  "iti19:0.3": "Dutiyavagga",
  "iti19:0.4": "Saṅghasāmaggīsutta",
  "iti19:1.1": "Vuttañhetaṃ bhagavatā vuttamarahatāti me sutaṃ:",
  "iti19:2.1": "“Ekadhammo, bhikkhave, loke uppajjamāno uppajjati bahujanahitāya bahujanasukhāya bahuno janassa atthāya hitāya sukhāya devamanussānaṃ.",
  "iti19:2.2": "Katamo ekadhammo?",
  "iti19:2.3": "Saṅghasāmaggī.",
  "iti19:2.4": "Saṅghe kho pana, bhikkhave, samagge na ceva aññamaññaṃ bhaṇḍanāni honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajanā honti.",
  "iti19:2.5": "Tattha appasannā ceva pasīdanti, pasannānañca bhiyyobhāvo hotī”ti.",
  "iti19:2.6": "Etamatthaṃ bhagavā avoca.",
  "iti19:2.7": "Tatthetaṃ iti vuccati:",
  "iti19:3.1": "“Sukhā saṃghassa sāmaggī,",
  "iti19:3.2": "samaggānañcanuggaho;",
  "iti19:3.3": "Samaggarato dhammaṭṭho,",
  "iti19:3.4": "yogakkhemā na dhaṃsati;",
  "iti19:3.5": "Saṃghaṃ samaggaṃ katvāna,",
  "iti19:3.6": "kappaṃ saggamhi modatī”ti.",
  "iti19:4.1": "Ayampi attho vutto bhagavatā, iti me sutanti.",
  "iti19:4.2": "Navamaṃ."
}