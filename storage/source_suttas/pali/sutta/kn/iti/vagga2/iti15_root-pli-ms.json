{
  "iti15:0.1": "Itivuttaka 15",
  "iti15:0.2": "Ekakanipāta",
  "iti15:0.3": "Dutiyavagga",
  "iti15:0.4": "Taṇhāsaṃyojanasutta",
  "iti15:1.1": "Vuttañhetaṃ bhagavatā vuttamarahatāti me sutaṃ:",
  "iti15:2.1": "“Nāhaṃ, bhikkhave, aññaṃ ekasaṃyojanampi samanupassāmi yena saṃyojanena saṃyuttā sattā dīgharattaṃ sandhāvanti saṃsaranti yathayidaṃ, bhikkhave, taṇhāsaṃyojanaṃ.",
  "iti15:2.2": "Taṇhāsaṃyojanena hi, bhikkhave, saṃyuttā sattā dīgharattaṃ sandhāvanti saṃsarantī”ti.",
  "iti15:2.3": "Etamatthaṃ bhagavā avoca.",
  "iti15:2.4": "Tatthetaṃ iti vuccati:",
  "iti15:3.1": "“Taṇhādutiyo puriso,",
  "iti15:3.2": "dīghamaddhāna saṃsaraṃ;",
  "iti15:3.3": "Itthabhāvaññathābhāvaṃ,",
  "iti15:3.4": "saṃsāraṃ nātivattati.",
  "iti15:4.1": "Etamādīnavaṃ ñatvā,",
  "iti15:4.2": "Taṇhaṃ dukkhassa sambhavaṃ;",
  "iti15:4.3": "Vītataṇho anādāno,",
  "iti15:4.4": "Sato bhikkhu paribbaje”ti.",
  "iti15:5.1": "Ayampi attho vutto bhagavatā, iti me sutanti.",
  "iti15:5.2": "Pañcamaṃ."
}