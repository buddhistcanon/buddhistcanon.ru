{
  "iti18:0.1": "Itivuttaka 18",
  "iti18:0.2": "Ekakanipāta",
  "iti18:0.3": "Dutiyavagga",
  "iti18:0.4": "Saṅghabhedasutta",
  "iti18:1.1": "Vuttañhetaṃ bhagavatā vuttamarahatāti me sutaṃ:",
  "iti18:2.1": "“Ekadhammo, bhikkhave, loke uppajjamāno uppajjati bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ.",
  "iti18:2.2": "Katamo ekadhammo?",
  "iti18:2.3": "Saṅghabhedo.",
  "iti18:2.4": "Saṅghe kho pana, bhikkhave, bhinne aññamaññaṃ bhaṇḍanāni ceva honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajanā ca honti.",
  "iti18:2.5": "Tattha appasannā ceva nappasīdanti, pasannānañca ekaccānaṃ aññathattaṃ hotī”ti.",
  "iti18:2.6": "Etamatthaṃ bhagavā avoca.",
  "iti18:2.7": "Tatthetaṃ iti vuccati:",
  "iti18:3.1": "“Āpāyiko nerayiko,",
  "iti18:3.2": "Kappaṭṭho saṃghabhedako;",
  "iti18:3.3": "Vaggārāmo adhammaṭṭho,",
  "iti18:3.4": "Yogakkhemā padhaṃsati;",
  "iti18:3.5": "Saṃghaṃ samaggaṃ bhetvāna,",
  "iti18:3.6": "Kappaṃ nirayamhi paccatī”ti.",
  "iti18:4.1": "Ayampi attho vutto bhagavatā, iti me sutanti.",
  "iti18:4.2": "Aṭṭhamaṃ."
}