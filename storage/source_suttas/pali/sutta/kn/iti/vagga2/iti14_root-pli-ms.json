{
  "iti14:0.1": "Itivuttaka 14",
  "iti14:0.2": "Ekakanipāta",
  "iti14:0.3": "Dutiyavagga",
  "iti14:0.4": "Avijjānīvaraṇasutta",
  "iti14:1.1": "Vuttañhetaṃ bhagavatā vuttamarahatāti me sutaṃ:",
  "iti14:2.1": "“Nāhaṃ, bhikkhave, aññaṃ ekanīvaraṇampi samanupassāmi yena nīvaraṇena nivutā pajā dīgharattaṃ sandhāvanti saṃsaranti yathayidaṃ, bhikkhave, avijjānīvaraṇaṃ.",
  "iti14:2.2": "Avijjānīvaraṇena hi, bhikkhave, nivutā pajā dīgharattaṃ sandhāvanti saṃsarantī”ti.",
  "iti14:2.3": "Etamatthaṃ bhagavā avoca.",
  "iti14:2.4": "Tatthetaṃ iti vuccati:",
  "iti14:3.1": "“Natthañño ekadhammopi,",
  "iti14:3.2": "yenevaṃ nivutā pajā;",
  "iti14:3.3": "Saṃsaranti ahorattaṃ,",
  "iti14:3.4": "yathā mohena āvutā.",
  "iti14:4.1": "Ye ca mohaṃ pahantvāna,",
  "iti14:4.2": "tamokhandhaṃ padālayuṃ;",
  "iti14:4.3": "Na te puna saṃsaranti,",
  "iti14:4.4": "hetu tesaṃ na vijjatī”ti.",
  "iti14:5.1": "Ayampi attho vutto bhagavatā, iti me sutanti.",
  "iti14:5.2": "Catutthaṃ."
}