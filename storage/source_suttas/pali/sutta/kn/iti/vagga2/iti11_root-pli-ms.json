{
  "iti11:0.1": "Itivuttaka 11",
  "iti11:0.2": "Ekakanipāta",
  "iti11:0.3": "Dutiyavagga",
  "iti11:0.4": "Mohapariññāsutta",
  "iti11:1.1": "Vuttañhetaṃ bhagavatā vuttamarahatāti me sutaṃ:",
  "iti11:2.1": "“Mohaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya.",
  "iti11:2.2": "Mohañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti.",
  "iti11:2.3": "Etamatthaṃ bhagavā avoca.",
  "iti11:2.4": "Tatthetaṃ iti vuccati:",
  "iti11:3.1": "“Yena mohena mūḷhāse,",
  "iti11:3.2": "sattā gacchanti duggatiṃ;",
  "iti11:3.3": "Taṃ mohaṃ sammadaññāya,",
  "iti11:3.4": "pajahanti vipassino;",
  "iti11:3.5": "Pahāya na punāyanti,",
  "iti11:3.6": "imaṃ lokaṃ kudācanan”ti.",
  "iti11:4.1": "Ayampi attho vutto bhagavatā, iti me sutanti.",
  "iti11:4.2": "Paṭhamaṃ."
}