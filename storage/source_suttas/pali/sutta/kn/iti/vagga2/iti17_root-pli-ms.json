{
  "iti17:0.1": "Itivuttaka 17",
  "iti17:0.2": "Ekakanipāta",
  "iti17:0.3": "Dutiyavagga",
  "iti17:0.4": "Dutiyasekhasutta",
  "iti17:1.1": "Vuttañhetaṃ bhagavatā vuttamarahatāti me sutaṃ:",
  "iti17:2.1": "“Sekhassa, bhikkhave, bhikkhuno appattamānasassa anuttaraṃ yogakkhemaṃ patthayamānassa viharato bāhiraṃ aṅganti karitvā nāññaṃ ekaṅgampi samanupassāmi yaṃ evaṃ bahūpakāraṃ yathayidaṃ, bhikkhave, kalyāṇamittatā.",
  "iti17:2.2": "Kalyāṇamitto, bhikkhave, bhikkhu akusalaṃ pajahati, kusalaṃ bhāvetī”ti.",
  "iti17:2.3": "Etamatthaṃ bhagavā avoca.",
  "iti17:2.4": "Tatthetaṃ iti vuccati:",
  "iti17:3.1": "“Kalyāṇamitto yo bhikkhu,",
  "iti17:3.2": "sappatisso sagāravo;",
  "iti17:3.3": "Karaṃ mittānaṃ vacanaṃ,",
  "iti17:3.4": "sampajāno patissato;",
  "iti17:3.5": "Pāpuṇe anupubbena,",
  "iti17:3.6": "sabbasaṃyojanakkhayan”ti.",
  "iti17:4.1": "Ayampi attho vutto bhagavatā, iti me sutanti.",
  "iti17:4.2": "Sattamaṃ."
}