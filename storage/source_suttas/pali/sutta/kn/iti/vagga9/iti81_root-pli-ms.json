{
  "iti81:0.1": "Itivuttaka 81",
  "iti81:0.2": "Tikanipāta",
  "iti81:0.3": "Catutthavagga",
  "iti81:0.4": "Sakkārasutta",
  "iti81:1.1": "Vuttañhetaṃ bhagavatā vuttamarahatāti me sutaṃ:",
  "iti81:2.1": "“Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.",
  "iti81:3.1": "Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.",
  "iti81:4.1": "Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.",
  "iti81:5.1": "Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi;",
  "iti81:5.2": "() api ca, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tamevāhaṃ vadāmi.",
  "iti81:6.1": "Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.",
  "iti81:7.1": "Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.",
  "iti81:8.1": "Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti.",
  "iti81:8.2": "Etamatthaṃ bhagavā avoca.",
  "iti81:8.3": "Tatthetaṃ iti vuccati:",
  "iti81:9.1": "“Yassa sakkariyamānassa,",
  "iti81:9.2": "asakkārena cūbhayaṃ;",
  "iti81:9.3": "Samādhi na vikampati,",
  "iti81:9.4": "appamādavihārino.",
  "iti81:10.1": "Taṃ jhāyinaṃ sātatikaṃ,",
  "iti81:10.2": "sukhumadiṭṭhivipassakaṃ;",
  "iti81:10.3": "Upādānakkhayārāmaṃ,",
  "iti81:10.4": "āhu sappuriso itī”ti.",
  "iti81:11.1": "Ayampi attho vutto bhagavatā, iti me sutanti.",
  "iti81:11.2": "Dutiyaṃ."
}