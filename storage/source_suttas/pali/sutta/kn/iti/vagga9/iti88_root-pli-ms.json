{
  "iti88:0.1": "Itivuttaka 88",
  "iti88:0.2": "Tikanipāta",
  "iti88:0.3": "Catutthavagga",
  "iti88:0.4": "Antarāmalasutta",
  "iti88:1.1": "Vuttañhetaṃ bhagavatā vuttamarahatāti me sutaṃ:",
  "iti88:2.1": "“Tayome, bhikkhave, antarāmalā antarāamittā antarāsapattā antarāvadhakā antarāpaccatthikā.",
  "iti88:2.2": "Katame tayo?",
  "iti88:2.3": "Lobho, bhikkhave, antarāmalo antarāamitto antarāsapatto antarāvadhako antarāpaccatthiko.",
  "iti88:2.4": "Doso, bhikkhave, antarāmalo antarāamitto antarāsapatto antarāvadhako antarāpaccatthiko.",
  "iti88:2.5": "Moho, bhikkhave, antarāmalo antarāamitto antarāsapatto antarāvadhako antarāpaccatthiko.",
  "iti88:2.6": "Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā”ti.",
  "iti88:2.7": "Etamatthaṃ bhagavā avoca.",
  "iti88:2.8": "Tatthetaṃ iti vuccati:",
  "iti88:3.1": "“Anatthajanano lobho,",
  "iti88:3.2": "lobho cittappakopano;",
  "iti88:3.3": "Bhayamantarato jātaṃ,",
  "iti88:3.4": "taṃ jano nāvabujjhati.",
  "iti88:4.1": "Luddho atthaṃ na jānāti,",
  "iti88:4.2": "luddho dhammaṃ na passati;",
  "iti88:4.3": "Andhatamaṃ tadā hoti,",
  "iti88:4.4": "yaṃ lobho sahate naraṃ.",
  "iti88:5.1": "Yo ca lobhaṃ pahantvāna,",
  "iti88:5.2": "lobhaneyye na lubbhati;",
  "iti88:5.3": "Lobho pahīyate tamhā,",
  "iti88:5.4": "udabindūva pokkharā.",
  "iti88:6.1": "Anatthajanano doso,",
  "iti88:6.2": "doso cittappakopano;",
  "iti88:6.3": "Bhayamantarato jātaṃ,",
  "iti88:6.4": "taṃ jano nāvabujjhati.",
  "iti88:7.1": "Duṭṭho atthaṃ na jānāti,",
  "iti88:7.2": "duṭṭho dhammaṃ na passati;",
  "iti88:7.3": "Andhatamaṃ tadā hoti,",
  "iti88:7.4": "yaṃ doso sahate naraṃ.",
  "iti88:8.1": "Yo ca dosaṃ pahantvāna,",
  "iti88:8.2": "dosaneyye na dussati;",
  "iti88:8.3": "Doso pahīyate tamhā,",
  "iti88:8.4": "tālapakkaṃva bandhanā.",
  "iti88:9.1": "Anatthajanano moho,",
  "iti88:9.2": "moho cittappakopano;",
  "iti88:9.3": "Bhayamantarato jātaṃ,",
  "iti88:9.4": "taṃ jano nāvabujjhati.",
  "iti88:10.1": "Mūḷho atthaṃ na jānāti,",
  "iti88:10.2": "mūḷho dhammaṃ na passati;",
  "iti88:10.3": "Andhatamaṃ tadā hoti,",
  "iti88:10.4": "yaṃ moho sahate naraṃ.",
  "iti88:11.1": "Yo ca mohaṃ pahantvāna,",
  "iti88:11.2": "mohaneyye na muyhati;",
  "iti88:11.3": "Mohaṃ vihanti so sabbaṃ,",
  "iti88:11.4": "ādiccovudayaṃ taman”ti.",
  "iti88:12.1": "Ayampi attho vutto bhagavatā, iti me sutanti.",
  "iti88:12.2": "Navamaṃ."
}