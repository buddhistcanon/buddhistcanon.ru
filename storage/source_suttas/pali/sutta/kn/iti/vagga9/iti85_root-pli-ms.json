{
  "iti85:0.1": "Itivuttaka 85",
  "iti85:0.2": "Tikanipāta",
  "iti85:0.3": "Catutthavagga",
  "iti85:0.4": "Asubhānupassīsutta",
  "iti85:1.1": "Vuttañhetaṃ bhagavatā vuttamarahatāti me sutaṃ:",
  "iti85:2.1": "“Asubhānupassī, bhikkhave, kāyasmiṃ viharatha;",
  "iti85:2.2": "ānāpānassati ca vo ajjhattaṃ parimukhaṃ sūpaṭṭhitā hotu;",
  "iti85:2.3": "sabbasaṅkhāresu aniccānupassino viharatha.",
  "iti85:2.4": "Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so pahīyati.",
  "iti85:2.5": "Ānāpānassatiyā ajjhattaṃ parimukhaṃ sūpaṭṭhititāya ye bāhirā vitakkāsayā vighātapakkhikā, te na honti.",
  "iti85:2.6": "Sabbasaṅkhāresu aniccānupassīnaṃ viharataṃ yā avijjā sā pahīyati, yā vijjā sā uppajjatī”ti.",
  "iti85:2.7": "Etamatthaṃ bhagavā avoca.",
  "iti85:2.8": "Tatthetaṃ iti vuccati:",
  "iti85:3.1": "“Asubhānupassī kāyasmiṃ,",
  "iti85:3.2": "ānāpāne paṭissato;",
  "iti85:3.3": "Sabbasaṅkhārasamathaṃ,",
  "iti85:3.4": "passaṃ ātāpi sabbadā.",
  "iti85:4.1": "Sa ve sammaddaso bhikkhu,",
  "iti85:4.2": "yato tattha vimuccati;",
  "iti85:4.3": "Abhiññāvosito santo,",
  "iti85:4.4": "sa ve yogātigo munī”ti.",
  "iti85:5.1": "Ayampi attho vutto bhagavatā, iti me sutanti.",
  "iti85:5.2": "Chaṭṭhaṃ."
}