{
  "iti87:0.1": "Itivuttaka 87",
  "iti87:0.2": "Tikanipāta",
  "iti87:0.3": "Catutthavagga",
  "iti87:0.4": "Andhakaraṇasutta",
  "iti87:1.1": "Vuttañhetaṃ bhagavatā vuttamarahatāti me sutaṃ:",
  "iti87:2.1": "“Tayome, bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā.",
  "iti87:2.2": "Katame tayo?",
  "iti87:2.3": "Kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko.",
  "iti87:2.4": "Byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko.",
  "iti87:2.5": "Vihiṃsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko.",
  "iti87:2.6": "Ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā.",
  "iti87:3.1": "Tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā.",
  "iti87:3.2": "Katame tayo?",
  "iti87:3.3": "Nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko.",
  "iti87:3.4": "Abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko.",
  "iti87:3.5": "Avihiṃsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko.",
  "iti87:3.6": "Ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā”ti.",
  "iti87:3.7": "Etamatthaṃ bhagavā avoca.",
  "iti87:3.8": "Tatthetaṃ iti vuccati:",
  "iti87:4.1": "“Tayo vitakke kusale vitakkaye,",
  "iti87:4.2": "Tayo pana akusale nirākare;",
  "iti87:4.3": "Sa ve vitakkāni vicāritāni,",
  "iti87:4.4": "Sameti vuṭṭhīva rajaṃ samūhataṃ;",
  "iti87:4.5": "Sa ve vitakkūpasamena cetasā,",
  "iti87:4.6": "Idheva so santipadaṃ samajjhagā”ti.",
  "iti87:5.1": "Ayampi attho vutto bhagavatā, iti me sutanti.",
  "iti87:5.2": "Aṭṭhamaṃ."
}