{
  "iti69:0.1": "Itivuttaka 69",
  "iti69:0.2": "Tikanipāta",
  "iti69:0.3": "Dutiyavagga",
  "iti69:0.4": "Dutiyarāgasutta",
  "iti69:1.1": "Vuttañhetaṃ bhagavatā vuttamarahatāti me sutaṃ:",
  "iti69:2.1": "“Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno—",
  "iti69:2.2": "ayaṃ vuccati, bhikkhave, ‘atiṇṇo samuddaṃ saūmiṃ savīciṃ sāvaṭṭaṃ sagahaṃ sarakkhasaṃ’.",
  "iti69:2.3": "Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno—",
  "iti69:2.4": "ayaṃ vuccati, bhikkhave, ‘atari samuddaṃ saūmiṃ savīciṃ sāvaṭṭaṃ sagahaṃ sarakkhasaṃ, tiṇṇo pāraṅgato thale tiṭṭhati brāhmaṇo’”ti.",
  "iti69:2.5": "Etamatthaṃ bhagavā avoca.",
  "iti69:2.6": "Tatthetaṃ iti vuccati:",
  "iti69:3.1": "“Yassa rāgo ca doso ca,",
  "iti69:3.2": "Avijjā ca virājitā;",
  "iti69:3.3": "Somaṃ samuddaṃ sagahaṃ sarakkhasaṃ,",
  "iti69:3.4": "Saūmibhayaṃ duttaraṃ accatāri.",
  "iti69:4.1": "Saṅgātigo maccujaho nirūpadhi,",
  "iti69:4.2": "Pahāsi dukkhaṃ apunabbhavāya;",
  "iti69:4.3": "Atthaṅgato so na pamāṇameti,",
  "iti69:4.4": "Amohayi maccurājanti brūmī”ti.",
  "iti69:5.1": "Ayampi attho vutto bhagavatā, iti me sutanti.",
  "iti69:5.2": "Dasamaṃ.",
  "iti69:5.3": "Dutiyo vaggo.",
  "iti69:6.1": "Puññaṃ cakkhu atha indriyāni,",
  "iti69:6.2": "Addhā ca caritaṃ duve soci;",
  "iti69:6.3": "Muno atha rāgaduve,",
  "iti69:6.4": "Puna vaggamāhu dutiyamuttamanti."
}