{
  "iti63:0.1": "Itivuttaka 63",
  "iti63:0.2": "Tikanipāta",
  "iti63:0.3": "Dutiyavagga",
  "iti63:0.4": "Addhāsutta",
  "iti63:1.1": "Vuttañhetaṃ bhagavatā vuttamarahatāti me sutaṃ:",
  "iti63:2.1": "“Tayome, bhikkhave, addhā.",
  "iti63:2.2": "Katame tayo?",
  "iti63:2.3": "Atīto addhā, anāgato addhā, paccuppanno addhā—",
  "iti63:2.4": "ime kho, bhikkhave, tayo addhā”ti.",
  "iti63:2.5": "Etamatthaṃ bhagavā avoca.",
  "iti63:2.6": "Tatthetaṃ iti vuccati:",
  "iti63:3.1": "“Akkheyyasaññino sattā,",
  "iti63:3.2": "akkheyyasmiṃ patiṭṭhitā;",
  "iti63:3.3": "Akkheyyaṃ apariññāya,",
  "iti63:3.4": "yogamāyanti maccuno.",
  "iti63:4.1": "Akkheyyañca pariññāya,",
  "iti63:4.2": "akkhātāraṃ na maññati;",
  "iti63:4.3": "Phuṭṭho vimokkho manasā,",
  "iti63:4.4": "santipadamanuttaraṃ.",
  "iti63:5.1": "Sa ve akkheyyasampanno,",
  "iti63:5.2": "santo santipade rato;",
  "iti63:5.3": "Saṅkhāyasevī dhammaṭṭho,",
  "iti63:5.4": "saṅkhyaṃ nopeti vedagū”ti.",
  "iti63:6.1": "Ayampi attho vutto bhagavatā, iti me sutanti.",
  "iti63:6.2": "Catutthaṃ."
}