{
  "iti60:0.1": "Itivuttaka 60",
  "iti60:0.2": "Tikanipāta",
  "iti60:0.3": "Dutiyavagga",
  "iti60:0.4": "Puññakiriyavatthusutta",
  "iti60:1.1": "Vuttañhetaṃ bhagavatā vuttamarahatāti me sutaṃ:",
  "iti60:2.1": "“Tīṇimāni, bhikkhave, puññakiriyavatthūni.",
  "iti60:2.2": "Katamāni tīṇi?",
  "iti60:2.3": "Dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthu—",
  "iti60:2.4": "imāni kho, bhikkhave, tīṇi puññakiriyavatthūnī”ti.",
  "iti60:2.5": "Etamatthaṃ bhagavā avoca.",
  "iti60:2.6": "Tatthetaṃ iti vuccati:",
  "iti60:3.1": "“Puññameva so sikkheyya,",
  "iti60:3.2": "āyataggaṃ sukhudrayaṃ;",
  "iti60:3.3": "Dānañca samacariyañca,",
  "iti60:3.4": "mettacittañca bhāvaye.",
  "iti60:4.1": "Ete dhamme bhāvayitvā,",
  "iti60:4.2": "tayo sukhasamuddaye;",
  "iti60:4.3": "Abyābajjhaṃ sukhaṃ lokaṃ,",
  "iti60:4.4": "paṇḍito upapajjatī”ti.",
  "iti60:5.1": "Ayampi attho vutto bhagavatā, iti me sutanti.",
  "iti60:5.2": "Paṭhamaṃ."
}