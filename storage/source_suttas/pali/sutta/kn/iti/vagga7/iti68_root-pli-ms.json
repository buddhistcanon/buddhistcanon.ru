{
  "iti68:0.1": "Itivuttaka 68",
  "iti68:0.2": "Tikanipāta",
  "iti68:0.3": "Dutiyavagga",
  "iti68:0.4": "Paṭhamarāgasutta",
  "iti68:1.1": "Vuttañhetaṃ bhagavatā vuttamarahatāti me sutaṃ:",
  "iti68:2.1": "“Yassa kassaci, bhikkhave, rāgo appahīno, doso appahīno, moho appahīno—",
  "iti68:2.2": "ayaṃ vuccati, bhikkhave, ‘baddho mārassa paṭimukkassa mārapāso yathākāmakaraṇīyo pāpimato’.",
  "iti68:2.3": "Yassa kassaci, bhikkhave, rāgo pahīno, doso pahīno, moho pahīno—",
  "iti68:2.4": "ayaṃ vuccati, bhikkhave, ‘abaddho mārassa omukkassa mārapāso na yathākāmakaraṇīyo pāpimato’”ti.",
  "iti68:2.5": "Etamatthaṃ bhagavā avoca.",
  "iti68:2.6": "Tatthetaṃ iti vuccati:",
  "iti68:3.1": "“Yassa rāgo ca doso ca,",
  "iti68:3.2": "avijjā ca virājitā;",
  "iti68:3.3": "Taṃ bhāvitattaññataraṃ,",
  "iti68:3.4": "brahmabhūtaṃ tathāgataṃ;",
  "iti68:3.5": "Buddhaṃ verabhayātītaṃ,",
  "iti68:3.6": "āhu sabbappahāyinan”ti.",
  "iti68:4.1": "Ayampi attho vutto bhagavatā, iti me sutanti.",
  "iti68:4.2": "Navamaṃ."
}