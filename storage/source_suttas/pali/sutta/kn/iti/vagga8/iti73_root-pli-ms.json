{
  "iti73:0.1": "Itivuttaka 73",
  "iti73:0.2": "Tikanipāta",
  "iti73:0.3": "Tatiyavagga",
  "iti73:0.4": "Santatarasutta",
  "iti73:1.1": "Vuttañhetaṃ bhagavatā vuttamarahatāti me sutaṃ:",
  "iti73:2.1": "“Rūpehi, bhikkhave, arūpā santatarā, arūpehi nirodho santataro”ti.",
  "iti73:2.2": "Etamatthaṃ bhagavā avoca.",
  "iti73:2.3": "Tatthetaṃ iti vuccati:",
  "iti73:3.1": "“Ye ca rūpūpagā sattā,",
  "iti73:3.2": "ye ca arūpaṭṭhāyino;",
  "iti73:3.3": "Nirodhaṃ appajānantā,",
  "iti73:3.4": "āgantāro punabbhavaṃ.",
  "iti73:4.1": "Ye ca rūpe pariññāya,",
  "iti73:4.2": "arūpesu asaṇṭhitā;",
  "iti73:4.3": "Nirodhe ye vimuccanti,",
  "iti73:4.4": "te janā maccuhāyino.",
  "iti73:5.1": "Kāyena amatadhātuṃ,",
  "iti73:5.2": "phusayitvā nirūpadhiṃ;",
  "iti73:5.3": "Upadhippaṭinissaggaṃ,",
  "iti73:5.4": "sacchikatvā anāsavo;",
  "iti73:5.5": "Deseti sammāsambuddho,",
  "iti73:5.6": "asokaṃ virajaṃ padan”ti.",
  "iti73:6.1": "Ayampi attho vutto bhagavatā, iti me sutanti.",
  "iti73:6.2": "Catutthaṃ."
}