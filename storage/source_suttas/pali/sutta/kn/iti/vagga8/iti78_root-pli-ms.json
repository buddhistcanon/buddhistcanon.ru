{
  "iti78:0.1": "Itivuttaka 78",
  "iti78:0.2": "Tikanipāta",
  "iti78:0.3": "Tatiyavagga",
  "iti78:0.4": "Dhātusosaṃsandanasutta",
  "iti78:1.1": "Vuttañhetaṃ bhagavatā vuttamarahatāti me sutaṃ:",
  "iti78:2.1": "“Dhātuso, bhikkhave, sattā sattehi saddhiṃ saṃsandanti samenti.",
  "iti78:2.2": "Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samenti.",
  "iti78:3.1": "Atītampi, bhikkhave, addhānaṃ dhātusova sattā sattehi saddhiṃ saṃsandiṃsu samiṃsu.",
  "iti78:3.2": "Hīnādhimuttikā sattā hīnādhimuttikehi sattehi saddhiṃ saṃsandiṃsu samiṃsu, kalyāṇādhimuttikā sattā kalyāṇādhimuttikehi sattehi saddhiṃ saṃsandiṃsu samiṃsu.",
  "iti78:4.1": "Anāgatampi, bhikkhave, addhānaṃ dhātusova sattā sattehi saddhiṃ saṃsandissanti samessanti.",
  "iti78:4.2": "Hīnādhimuttikā sattā hīnādhimuttikehi sattehi saddhiṃ saṃsandissanti samessanti, kalyāṇādhimuttikā sattā kalyāṇādhimuttikehi sattehi saddhiṃ saṃsandissanti samessanti.",
  "iti78:5.1": "Etarahipi, bhikkhave, paccuppannaṃ addhānaṃ dhātusova sattā sattehi saddhiṃ saṃsandanti samenti.",
  "iti78:5.2": "Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samentī”ti.",
  "iti78:5.3": "Etamatthaṃ bhagavā avoca.",
  "iti78:5.4": "Tatthetaṃ iti vuccati:",
  "iti78:6.1": "“Saṃsaggā vanatho jāto,",
  "iti78:6.2": "asaṃsaggena chijjati;",
  "iti78:6.3": "Parittaṃ dārumāruyha,",
  "iti78:6.4": "yathā sīde mahaṇṇave.",
  "iti78:7.1": "Evaṃ kusītamāgamma,",
  "iti78:7.2": "sādhujīvīpi sīdati;",
  "iti78:7.3": "Tasmā taṃ parivajjeyya,",
  "iti78:7.4": "kusītaṃ hīnavīriyaṃ.",
  "iti78:8.1": "Pavivittehi ariyehi,",
  "iti78:8.2": "pahitattehi jhāyibhi;",
  "iti78:8.3": "Niccaṃ āraddhaviriyehi,",
  "iti78:8.4": "paṇḍitehi sahāvase”ti.",
  "iti78:9.1": "Ayampi attho vutto bhagavatā, iti me sutanti.",
  "iti78:9.2": "Navamaṃ."
}