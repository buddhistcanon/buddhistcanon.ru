{
  "iti71:0.1": "Itivuttaka 71",
  "iti71:0.2": "Tikanipāta",
  "iti71:0.3": "Tatiyavagga",
  "iti71:0.4": "Sammādiṭṭhikasutta",
  "iti71:1.1": "Vuttañhetaṃ bhagavatā vuttamarahatāti me sutaṃ:",
  "iti71:2.1": "“Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.",
  "iti71:2.2": "Te kāyassa bhedā paraṃ maraṇā sugatiṃ saggaṃ lokaṃ upapannā.",
  "iti71:3.1": "Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi.",
  "iti71:3.2": "Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.",
  "iti71:3.3": "Te kāyassa bhedā paraṃ maraṇā sugatiṃ saggaṃ lokaṃ upapannā.",
  "iti71:3.4": "Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.",
  "iti71:4.1": "Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.",
  "iti71:4.2": "Te kāyassa bhedā paraṃ maraṇā sugatiṃ saggaṃ lokaṃ upapannā”ti.",
  "iti71:4.3": "Etamatthaṃ bhagavā avoca.",
  "iti71:4.4": "Tatthetaṃ iti vuccati:",
  "iti71:5.1": "“Sammā manaṃ paṇidhāya,",
  "iti71:5.2": "sammā vācañca bhāsiya;",
  "iti71:5.3": "Sammā kammāni katvāna,",
  "iti71:5.4": "kāyena idha puggalo.",
  "iti71:6.1": "Bahussuto puññakaro,",
  "iti71:6.2": "appasmiṃ idha jīvite;",
  "iti71:6.3": "Kāyassa bhedā sappañño,",
  "iti71:6.4": "saggaṃ so upapajjatī”ti.",
  "iti71:7.1": "Ayampi attho vutto bhagavatā, iti me sutanti.",
  "iti71:7.2": "Dutiyaṃ."
}