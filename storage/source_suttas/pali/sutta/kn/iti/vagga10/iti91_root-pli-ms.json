{
  "iti91:0.1": "Itivuttaka 91",
  "iti91:0.2": "Tikanipāta",
  "iti91:0.3": "Pañcamavagga",
  "iti91:0.4": "Jīvikasutta",
  "iti91:1.1": "Vuttañhetaṃ bhagavatā vuttamarahatāti me sutaṃ:",
  "iti91:2.1": "“Antamidaṃ, bhikkhave, jīvikānaṃ yadidaṃ piṇḍolyaṃ.",
  "iti91:2.2": "Abhisāpoyaṃ, bhikkhave, lokasmiṃ:",
  "iti91:2.3": "‘piṇḍolo vicarasi pattapāṇī’ti.",
  "iti91:2.4": "Tañca kho etaṃ, bhikkhave, kulaputtā upenti atthavasikā, atthavasaṃ paṭicca;",
  "iti91:2.5": "neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā.",
  "iti91:2.6": "Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa dukkhakkhandhassa antakiriyā paññāyethā’ti.",
  "iti91:2.7": "Evaṃ pabbajito cāyaṃ, bhikkhave, kulaputto.",
  "iti91:2.8": "So ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati asampajāno asamāhito vibbhantacitto pākatindriyo.",
  "iti91:2.9": "Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati na araññe;",
  "iti91:2.10": "tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī”ti.",
  "iti91:2.11": "Etamatthaṃ bhagavā avoca.",
  "iti91:2.12": "Tatthetaṃ iti vuccati:",
  "iti91:3.1": "“Gihibhogā parihīno,",
  "iti91:3.2": "Sāmaññatthañca dubbhago;",
  "iti91:3.3": "Paridhaṃsamāno pakireti,",
  "iti91:3.4": "Chavālātaṃva nassati.",
  "iti91:4.1": "Kāsāvakaṇṭhā bahavo,",
  "iti91:4.2": "pāpadhammā asaññatā;",
  "iti91:4.3": "Pāpā pāpehi kammehi,",
  "iti91:4.4": "nirayaṃ te upapajjare.",
  "iti91:5.1": "Seyyo ayoguḷo bhutto,",
  "iti91:5.2": "tatto aggisikhūpamo;",
  "iti91:5.3": "Yañce bhuñjeyya dussīlo,",
  "iti91:5.4": "raṭṭhapiṇḍamasaññato”ti.",
  "iti91:6.1": "Ayampi attho vutto bhagavatā, iti me sutanti.",
  "iti91:6.2": "Dutiyaṃ."
}