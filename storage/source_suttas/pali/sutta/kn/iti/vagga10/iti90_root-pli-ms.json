{
  "iti90:0.1": "Itivuttaka 90",
  "iti90:0.2": "Tikanipāta",
  "iti90:0.3": "Pañcamavagga",
  "iti90:0.4": "Aggappasādasutta",
  "iti90:1.1": "Vuttañhetaṃ bhagavatā vuttamarahatāti me sutaṃ:",
  "iti90:2.1": "“Tayome, bhikkhave, aggappasādā.",
  "iti90:2.2": "Katame tayo?",
  "iti90:2.3": "Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho.",
  "iti90:2.4": "Ye, bhikkhave, buddhe pasannā, agge te pasannā.",
  "iti90:2.5": "Agge kho pana pasannānaṃ aggo vipāko hoti.",
  "iti90:3.1": "Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ.",
  "iti90:3.2": "Ye, bhikkhave, virāge dhamme pasannā, agge te pasannā.",
  "iti90:3.3": "Agge kho pana pasannānaṃ aggo vipāko hoti.",
  "iti90:4.1": "Yāvatā, bhikkhave, saṅghā vā gaṇā vā, tathāgatasāvakasaṅgho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.",
  "iti90:4.2": "Ye, bhikkhave, saṅghe pasannā, agge te pasannā.",
  "iti90:4.3": "Agge kho pana pasannānaṃ aggo vipāko hoti.",
  "iti90:4.4": "Ime kho, bhikkhave, tayo aggappasādā”ti.",
  "iti90:4.5": "Etamatthaṃ bhagavā avoca.",
  "iti90:4.6": "Tatthetaṃ iti vuccati:",
  "iti90:5.1": "“Aggato ve pasannānaṃ,",
  "iti90:5.2": "aggaṃ dhammaṃ vijānataṃ;",
  "iti90:5.3": "Agge buddhe pasannānaṃ,",
  "iti90:5.4": "dakkhiṇeyye anuttare.",
  "iti90:6.1": "Agge dhamme pasannānaṃ,",
  "iti90:6.2": "virāgūpasame sukhe;",
  "iti90:6.3": "Agge saṅghe pasannānaṃ,",
  "iti90:6.4": "puññakkhette anuttare.",
  "iti90:7.1": "Aggasmiṃ dānaṃ dadataṃ,",
  "iti90:7.2": "aggaṃ puññaṃ pavaḍḍhati;",
  "iti90:7.3": "Aggaṃ āyu ca vaṇṇo ca,",
  "iti90:7.4": "yaso kitti sukhaṃ balaṃ.",
  "iti90:8.1": "Aggassa dātā medhāvī,",
  "iti90:8.2": "aggadhammasamāhito;",
  "iti90:8.3": "Devabhūto manusso vā,",
  "iti90:8.4": "aggappatto pamodatī”ti.",
  "iti90:9.1": "Ayampi attho vutto bhagavatā, iti me sutanti.",
  "iti90:9.2": "Paṭhamaṃ."
}