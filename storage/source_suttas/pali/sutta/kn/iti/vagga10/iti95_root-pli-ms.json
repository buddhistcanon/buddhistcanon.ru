{
  "iti95:0.1": "Itivuttaka 95",
  "iti95:0.2": "Tikanipāta",
  "iti95:0.3": "Pañcamavagga",
  "iti95:0.4": "Kāmūpapattisutta",
  "iti95:1.1": "Vuttañhetaṃ bhagavatā vuttamarahatāti me sutaṃ:",
  "iti95:2.1": "“Tisso imā, bhikkhave, kāmūpapattiyo.",
  "iti95:2.2": "Katamā tisso?",
  "iti95:2.3": "Paccupaṭṭhitakāmā, nimmānaratino, paranimmitavasavattino—",
  "iti95:2.4": "imā kho, bhikkhave, tisso kāmūpapattiyo”ti.",
  "iti95:2.5": "Etamatthaṃ bhagavā avoca.",
  "iti95:2.6": "Tatthetaṃ iti vuccati:",
  "iti95:3.1": "“Paccupaṭṭhitakāmā ca,",
  "iti95:3.2": "ye devā vasavattino;",
  "iti95:3.3": "Nimmānaratino devā,",
  "iti95:3.4": "ye caññe kāmabhogino;",
  "iti95:3.5": "Itthabhāvaññathābhāvaṃ,",
  "iti95:3.6": "saṃsāraṃ nātivattare.",
  "iti95:4.1": "Etamādīnavaṃ ñatvā,",
  "iti95:4.2": "kāmabhogesu paṇḍito;",
  "iti95:4.3": "Sabbe pariccaje kāme,",
  "iti95:4.4": "ye dibbā ye ca mānusā.",
  "iti95:5.1": "Piyarūpasātagadhitaṃ,",
  "iti95:5.2": "chetvā sotaṃ duraccayaṃ;",
  "iti95:5.3": "Asesaṃ parinibbanti,",
  "iti95:5.4": "asesaṃ dukkhamaccaguṃ.",
  "iti95:6.1": "Ariyaddasā vedaguno,",
  "iti95:6.2": "sammadaññāya paṇḍitā;",
  "iti95:6.3": "Jātikkhayamabhiññāya,",
  "iti95:6.4": "nāgacchanti punabbhavan”ti.",
  "iti95:7.1": "Ayampi attho vutto bhagavatā, iti me sutanti.",
  "iti95:7.2": "Chaṭṭhaṃ."
}