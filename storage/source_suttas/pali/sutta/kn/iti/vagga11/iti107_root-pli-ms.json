{
  "iti107:0.1": "Itivuttaka 107",
  "iti107:0.2": "Catukkanipāta",
  "iti107:0.3": "Brāhmaṇadhammayāgavagga",
  "iti107:0.4": "Bahukārasutta",
  "iti107:1.1": "Vuttañhetaṃ bhagavatā vuttamarahatāti me sutaṃ:",
  "iti107:2.1": "“Bahukārā, bhikkhave, brāhmaṇagahapatikā tumhākaṃ ye vo paccupaṭṭhitā cīvarapiṇḍapātasenāsanagilānapaccayabhesajjaparikkhārehi.",
  "iti107:2.2": "Tumhepi, bhikkhave, bahukārā brāhmaṇagahapatikānaṃ yaṃ nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha.",
  "iti107:2.3": "Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā”ti.",
  "iti107:2.4": "Etamatthaṃ bhagavā avoca.",
  "iti107:2.5": "Tatthetaṃ iti vuccati:",
  "iti107:3.1": "“Sāgārā anagārā ca,",
  "iti107:3.2": "ubho aññoññanissitā;",
  "iti107:3.3": "Ārādhayanti saddhammaṃ,",
  "iti107:3.4": "yogakkhemaṃ anuttaraṃ.",
  "iti107:4.1": "Sāgāresu ca cīvaraṃ,",
  "iti107:4.2": "paccayaṃ sayanāsanaṃ;",
  "iti107:4.3": "Anagārā paṭicchanti,",
  "iti107:4.4": "parissayavinodanaṃ.",
  "iti107:5.1": "Sugataṃ pana nissāya,",
  "iti107:5.2": "gahaṭṭhā gharamesino;",
  "iti107:5.3": "Saddahānā arahataṃ,",
  "iti107:5.4": "ariyapaññāya jhāyino.",
  "iti107:6.1": "Idha dhammaṃ caritvāna,",
  "iti107:6.2": "maggaṃ sugatigāminaṃ;",
  "iti107:6.3": "Nandino devalokasmiṃ,",
  "iti107:6.4": "modanti kāmakāmino”ti.",
  "iti107:7.1": "Ayampi attho vutto bhagavatā, iti me sutanti.",
  "iti107:7.2": "Aṭṭhamaṃ."
}