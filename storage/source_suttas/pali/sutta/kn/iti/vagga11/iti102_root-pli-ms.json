{
  "iti102:0.1": "Itivuttaka 102",
  "iti102:0.2": "Catukkanipāta",
  "iti102:0.3": "Brāhmaṇadhammayāgavagga",
  "iti102:0.4": "Āsavakkhayasutta",
  "iti102:1.1": "Vuttañhetaṃ bhagavatā vuttamarahatāti me sutaṃ:",
  "iti102:2.1": "“Jānatohaṃ, bhikkhave, passato āsavānaṃ khayaṃ vadāmi, no ajānato no apassato.",
  "iti102:2.2": "Kiñca, bhikkhave, jānato, kiṃ passato āsavānaṃ khayo hoti?",
  "iti102:2.3": "Idaṃ dukkhanti, bhikkhave, jānato passato āsavānaṃ khayo hoti.",
  "iti102:2.4": "Ayaṃ dukkhasamudayoti, bhikkhave, jānato passato āsavānaṃ khayo hoti.",
  "iti102:2.5": "Ayaṃ dukkhanirodhoti, bhikkhave, jānato passato āsavānaṃ khayo hoti.",
  "iti102:2.6": "Ayaṃ dukkhanirodhagāminī paṭipadāti, bhikkhave, jānato passato āsavānaṃ khayo hoti.",
  "iti102:2.7": "Evaṃ kho, bhikkhave, jānato evaṃ passato āsavānaṃ khayo hotī”ti.",
  "iti102:2.8": "Etamatthaṃ bhagavā avoca.",
  "iti102:2.9": "Tatthetaṃ iti vuccati:",
  "iti102:3.1": "“Sekhassa sikkhamānassa,",
  "iti102:3.2": "ujumaggānusārino;",
  "iti102:3.3": "Khayasmiṃ paṭhamaṃ ñāṇaṃ,",
  "iti102:3.4": "tato aññā anantarā.",
  "iti102:4.1": "Tato aññā vimuttassa,",
  "iti102:4.2": "vimuttiñāṇamuttamaṃ;",
  "iti102:4.3": "Uppajjati khaye ñāṇaṃ,",
  "iti102:4.4": "khīṇā saṃyojanā iti.",
  "iti102:5.1": "Na tvevidaṃ kusītena,",
  "iti102:5.2": "bālenamavijānatā;",
  "iti102:5.3": "Nibbānaṃ adhigantabbaṃ,",
  "iti102:5.4": "sabbaganthappamocanan”ti.",
  "iti102:6.1": "Ayampi attho vutto bhagavatā, iti me sutanti.",
  "iti102:6.2": "Tatiyaṃ."
}