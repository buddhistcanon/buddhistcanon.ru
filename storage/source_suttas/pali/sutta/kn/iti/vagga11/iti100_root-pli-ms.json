{
  "iti100:0.1": "Itivuttaka 100",
  "iti100:0.2": "Catukkanipāta",
  "iti100:0.3": "Brāhmaṇadhammayāgavagga",
  "iti100:0.4": "Brāhmaṇadhammayāgasutta",
  "iti100:1.1": "Vuttañhetaṃ bhagavatā vuttamarahatāti me sutaṃ:",
  "iti100:2.1": "“Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto.",
  "iti100:2.2": "Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.",
  "iti100:3.1": "Dvemāni, bhikkhave, dānāni—",
  "iti100:3.2": "āmisadānañca dhammadānañca.",
  "iti100:3.3": "Etadaggaṃ, bhikkhave, imesaṃ dvinnaṃ dānānaṃ yadidaṃ—",
  "iti100:3.4": "dhammadānaṃ.",
  "iti100:4.1": "Dveme, bhikkhave, saṃvibhāgā—",
  "iti100:4.2": "āmisasaṃvibhāgo ca dhammasaṃvibhāgo ca.",
  "iti100:4.3": "Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—",
  "iti100:4.4": "dhammasaṃvibhāgo.",
  "iti100:5.1": "Dveme, bhikkhave, anuggahā—",
  "iti100:5.2": "āmisānuggaho ca dhammānuggaho ca.",
  "iti100:5.3": "Etadaggaṃ, bhikkhave, imesaṃ dvinnaṃ anuggahānaṃ yadidaṃ—",
  "iti100:5.4": "dhammānuggaho.",
  "iti100:6.1": "Dveme, bhikkhave, yāgā—",
  "iti100:6.2": "āmisayāgo ca dhammayāgo ca.",
  "iti100:6.3": "Etadaggaṃ, bhikkhave, imesaṃ dvinnaṃ yāgānaṃ yadidaṃ—",
  "iti100:6.4": "dhammayāgo”ti.",
  "iti100:6.5": "Etamatthaṃ bhagavā avoca.",
  "iti100:6.6": "Tatthetaṃ iti vuccati:",
  "iti100:7.1": "“Yo dhammayāgaṃ ayajī amaccharī,",
  "iti100:7.2": "Tathāgato sabbabhūtānukampī;",
  "iti100:7.3": "Taṃ tādisaṃ devamanussaseṭṭhaṃ,",
  "iti100:7.4": "Sattā namassanti bhavassa pāragun”ti.",
  "iti100:8.1": "Ayampi attho vutto bhagavatā, iti me sutanti.",
  "iti100:8.2": "Paṭhamaṃ."
}