{
  "iti103:0.1": "Itivuttaka 103",
  "iti103:0.2": "Catukkanipāta",
  "iti103:0.3": "Brāhmaṇadhammayāgavagga",
  "iti103:0.4": "Samaṇabrāhmaṇasutta",
  "iti103:1.1": "Vuttañhetaṃ bhagavatā vuttamarahatāti me sutaṃ:",
  "iti103:2.1": "“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti;",
  "iti103:2.2": "‘ayaṃ dukkhasamudayo’ti yathābhūtaṃ nappajānanti;",
  "iti103:2.3": "‘ayaṃ dukkhanirodho’ti yathābhūtaṃ nappajānanti;",
  "iti103:2.4": "‘ayaṃ dukkhanirodhagāminī paṭipadā’ti yathābhūtaṃ nappajānanti—",
  "iti103:2.5": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.",
  "iti103:3.1": "Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti;",
  "iti103:3.2": "‘ayaṃ dukkhasamudayo’ti yathābhūtaṃ pajānanti;",
  "iti103:3.3": "‘ayaṃ dukkhanirodho’ti yathābhūtaṃ pajānanti;",
  "iti103:3.4": "‘ayaṃ dukkhanirodhagāminī paṭipadā’ti yathābhūtaṃ pajānanti—",
  "iti103:3.5": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti.",
  "iti103:3.6": "Etamatthaṃ bhagavā avoca.",
  "iti103:3.7": "Tatthetaṃ iti vuccati:",
  "iti103:4.1": "“Ye dukkhaṃ nappajānanti,",
  "iti103:4.2": "atho dukkhassa sambhavaṃ;",
  "iti103:4.3": "Yattha ca sabbaso dukkhaṃ,",
  "iti103:4.4": "asesaṃ uparujjhati;",
  "iti103:4.5": "Tañca maggaṃ na jānanti,",
  "iti103:4.6": "dukkhūpasamagāminaṃ.",
  "iti103:5.1": "Cetovimuttihīnā te,",
  "iti103:5.2": "Atho paññāvimuttiyā;",
  "iti103:5.3": "Abhabbā te antakiriyāya,",
  "iti103:5.4": "Te ve jātijarūpagā.",
  "iti103:6.1": "Ye ca dukkhaṃ pajānanti,",
  "iti103:6.2": "atho dukkhassa sambhavaṃ;",
  "iti103:6.3": "Yattha ca sabbaso dukkhaṃ,",
  "iti103:6.4": "asesaṃ uparujjhati;",
  "iti103:6.5": "Tañca maggaṃ pajānanti,",
  "iti103:6.6": "dukkhūpasamagāminaṃ.",
  "iti103:7.1": "Cetovimuttisampannā,",
  "iti103:7.2": "atho paññāvimuttiyā;",
  "iti103:7.3": "Bhabbā te antakiriyāya,",
  "iti103:7.4": "na te jātijarūpagā”ti.",
  "iti103:8.1": "Ayampi attho vutto bhagavatā, iti me sutanti.",
  "iti103:8.2": "Catutthaṃ."
}