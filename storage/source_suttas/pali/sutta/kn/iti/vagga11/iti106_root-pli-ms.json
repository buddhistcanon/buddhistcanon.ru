{
  "iti106:0.1": "Itivuttaka 106",
  "iti106:0.2": "Catukkanipāta",
  "iti106:0.3": "Brāhmaṇadhammayāgavagga",
  "iti106:0.4": "Sabrahmakasutta",
  "iti106:1.1": "Vuttañhetaṃ bhagavatā vuttamarahatāti me sutaṃ:",
  "iti106:2.1": "“Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.",
  "iti106:2.2": "Sapubbadevatāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.",
  "iti106:2.3": "Sapubbācariyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.",
  "iti106:2.4": "Sāhuneyyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.",
  "iti106:3.1": "‘Brahmā’ti, bhikkhave, mātāpitūnaṃ etaṃ adhivacanaṃ.",
  "iti106:3.2": "‘Pubbadevatā’ti, bhikkhave, mātāpitūnaṃ etaṃ adhivacanaṃ.",
  "iti106:3.3": "‘Pubbācariyā’ti, bhikkhave, mātāpitūnaṃ etaṃ adhivacanaṃ.",
  "iti106:3.4": "‘Āhuneyyā’ti, bhikkhave, mātāpitūnaṃ etaṃ adhivacanaṃ.",
  "iti106:3.5": "Taṃ kissa hetu?",
  "iti106:3.6": "Bahukārā, bhikkhave, mātāpitaro puttānaṃ āpādakā posakā imassa lokassa dassetāro”ti.",
  "iti106:3.7": "Etamatthaṃ bhagavā avoca.",
  "iti106:3.8": "Tatthetaṃ iti vuccati:",
  "iti106:4.1": "“Brahmāti mātāpitaro,",
  "iti106:4.2": "pubbācariyāti vuccare;",
  "iti106:4.3": "Āhuneyyā ca puttānaṃ,",
  "iti106:4.4": "pajāya anukampakā.",
  "iti106:5.1": "Tasmā hi ne namasseyya,",
  "iti106:5.2": "sakkareyya ca paṇḍito;",
  "iti106:5.3": "Annena atha pānena,",
  "iti106:5.4": "vatthena sayanena ca;",
  "iti106:5.5": "Ucchādanena nhāpanena,",
  "iti106:5.6": "pādānaṃ dhovanena ca.",
  "iti106:6.1": "Tāya naṃ pāricariyāya,",
  "iti106:6.2": "mātāpitūsu paṇḍitā;",
  "iti106:6.3": "Idheva naṃ pasaṃsanti,",
  "iti106:6.4": "pecca sagge pamodatī”ti.",
  "iti106:7.1": "Ayampi attho vutto bhagavatā, iti me sutanti.",
  "iti106:7.2": "Sattamaṃ."
}