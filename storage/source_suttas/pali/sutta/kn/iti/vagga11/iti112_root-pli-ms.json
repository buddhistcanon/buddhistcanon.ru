{
  "iti112:0.1": "Itivuttaka 112",
  "iti112:0.2": "Catukkanipāta",
  "iti112:0.3": "Brāhmaṇadhammayāgavagga",
  "iti112:0.4": "Lokasutta",
  "iti112:1.1": "Vuttañhetaṃ bhagavatā vuttamarahatāti me sutaṃ:",
  "iti112:2.1": "“Loko, bhikkhave, tathāgatena abhisambuddho, lokasmā tathāgato visaṃyutto.",
  "iti112:2.2": "Lokasamudayo, bhikkhave, tathāgatena abhisambuddho, lokasamudayo tathāgatassa pahīno.",
  "iti112:2.3": "Lokanirodho, bhikkhave, tathāgatena abhisambuddho, lokanirodho tathāgatassa sacchikato.",
  "iti112:2.4": "Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.",
  "iti112:3.1": "Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.",
  "iti112:4.1": "Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.",
  "iti112:5.1": "Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.",
  "iti112:6.1": "Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti.",
  "iti112:6.2": "Etamatthaṃ bhagavā avoca.",
  "iti112:6.3": "Tatthetaṃ iti vuccati:",
  "iti112:7.1": "“Sabbalokaṃ abhiññāya,",
  "iti112:7.2": "sabbaloke yathātathaṃ;",
  "iti112:7.3": "Sabbalokavisaṃyutto,",
  "iti112:7.4": "sabbaloke anūpayo.",
  "iti112:8.1": "Sa ve sabbābhibhū dhīro,",
  "iti112:8.2": "sabbaganthappamocano;",
  "iti112:8.3": "Phuṭṭhāssa paramā santi,",
  "iti112:8.4": "nibbānaṃ akutobhayaṃ.",
  "iti112:9.1": "Esa khīṇāsavo buddho,",
  "iti112:9.2": "anīgho chinnasaṃsayo;",
  "iti112:9.3": "Sabbakammakkhayaṃ patto,",
  "iti112:9.4": "vimutto upadhisaṅkhaye.",
  "iti112:10.1": "Esa so bhagavā buddho,",
  "iti112:10.2": "esa sīho anuttaro;",
  "iti112:10.3": "Sadevakassa lokassa,",
  "iti112:10.4": "brahmacakkaṃ pavattayi.",
  "iti112:11.1": "Iti devā manussā ca,",
  "iti112:11.2": "ye buddhaṃ saraṇaṃ gatā;",
  "iti112:11.3": "Saṅgamma taṃ namassanti,",
  "iti112:11.4": "mahantaṃ vītasāradaṃ.",
  "iti112:12.1": "Danto damayataṃ seṭṭho,",
  "iti112:12.2": "santo samayataṃ isi;",
  "iti112:12.3": "Mutto mocayataṃ aggo,",
  "iti112:12.4": "tiṇṇo tārayataṃ varo.",
  "iti112:13.1": "Iti hetaṃ namassanti,",
  "iti112:13.2": "mahantaṃ vītasāradaṃ;",
  "iti112:13.3": "Sadevakasmiṃ lokasmiṃ,",
  "iti112:13.4": "natthi te paṭipuggalo”ti.",
  "iti112:14.1": "Ayampi attho vutto bhagavatā, iti me sutanti.",
  "iti112:14.2": "Terasamaṃ.",
  "iti112:14.3": "Catukkanipāto niṭṭhito.",
  "iti112:15.1": "Brāhmaṇasulabhā jānaṃ,",
  "iti112:15.2": "Samaṇasīlā taṇhā brahmā;",
  "iti112:15.3": "Bahukārā kuhapurisā,",
  "iti112:15.4": "Cara sampannalokena terasāti.",
  "iti112:16.1": "Sattavisekanipātaṃ,",
  "iti112:16.2": "Dukkaṃ bāvīsasuttasaṅgahitaṃ;",
  "iti112:16.3": "Samapaññāsamathatikaṃ,",
  "iti112:16.4": "Terasa catukkañca iti yamidaṃ.",
  "iti112:17.1": "Dvidasuttarasuttasate,",
  "iti112:17.2": "Saṅgāyitvā samādahiṃsu purā;",
  "iti112:17.3": "Arahanto ciraṭṭhitiyā,",
  "iti112:17.4": "Tamāhu nāmena itivuttanti.",
  "iti112:17.5": "Itivuttakapāḷi niṭṭhitā."
}