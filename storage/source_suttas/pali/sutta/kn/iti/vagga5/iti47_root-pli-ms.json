{
  "iti47:0.1": "Itivuttaka 47",
  "iti47:0.2": "Dukanipāta",
  "iti47:0.3": "Dutiyavagga",
  "iti47:0.4": "Jāgariyasutta",
  "iti47:1.1": "Vuttañhetaṃ bhagavatā vuttamarahatāti me sutaṃ:",
  "iti47:2.1": "“Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu.",
  "iti47:2.2": "Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikaṅkhaṃ—",
  "iti47:2.3": "diṭṭheva dhamme aññā, sati vā upādisese anāgāmitā”ti.",
  "iti47:2.4": "Etamatthaṃ bhagavā avoca.",
  "iti47:2.5": "Tatthetaṃ iti vuccati:",
  "iti47:3.1": "“Jāgarantā suṇāthetaṃ,",
  "iti47:3.2": "ye suttā te pabujjhatha;",
  "iti47:3.3": "Suttā jāgaritaṃ seyyo,",
  "iti47:3.4": "natthi jāgarato bhayaṃ.",
  "iti47:4.1": "Yo jāgaro ca satimā sampajāno,",
  "iti47:4.2": "Samāhito mudito vippasanno ca;",
  "iti47:4.3": "Kālena so sammā dhammaṃ parivīmaṃsamāno,",
  "iti47:4.4": "Ekodibhūto vihane tamaṃ so.",
  "iti47:5.1": "Tasmā have jāgariyaṃ bhajetha,",
  "iti47:5.2": "Ātāpī bhikkhu nipako jhānalābhī;",
  "iti47:5.3": "Saṃyojanaṃ jātijarāya chetvā,",
  "iti47:5.4": "Idheva sambodhimanuttaraṃ phuse”ti.",
  "iti47:6.1": "Ayampi attho vutto bhagavatā, iti me sutanti.",
  "iti47:6.2": "Dasamaṃ."
}