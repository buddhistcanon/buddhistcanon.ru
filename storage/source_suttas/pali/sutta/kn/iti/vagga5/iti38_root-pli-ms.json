{
  "iti38:0.1": "Itivuttaka 38",
  "iti38:0.2": "Dukanipāta",
  "iti38:0.3": "Dutiyavagga",
  "iti38:0.4": "Vitakkasutta",
  "iti38:1.1": "Vuttañhetaṃ bhagavatā vuttamarahatāti me sutaṃ:",
  "iti38:2.1": "“Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti—",
  "iti38:2.2": "khemo ca vitakko, paviveko ca.",
  "iti38:2.3": "Abyāpajjhārāmo, bhikkhave, tathāgato abyāpajjharato.",
  "iti38:2.4": "Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati:",
  "iti38:2.5": "‘imāyāhaṃ iriyāya na kañci byābādhemi tasaṃ vā thāvaraṃ vā’ti.",
  "iti38:3.1": "Pavivekārāmo, bhikkhave, tathāgato pavivekarato.",
  "iti38:3.2": "Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati:",
  "iti38:3.3": "‘yaṃ akusalaṃ taṃ pahīnan’ti.",
  "iti38:4.1": "Tasmātiha, bhikkhave, tumhepi abyāpajjhārāmā viharatha abyāpajjharatā.",
  "iti38:4.2": "Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati:",
  "iti38:4.3": "‘imāya mayaṃ iriyāya na kañci byābādhema tasaṃ vā thāvaraṃ vā’ti.",
  "iti38:5.1": "Pavivekārāmā, bhikkhave, viharatha pavivekaratā.",
  "iti38:5.2": "Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati:",
  "iti38:5.3": "‘kiṃ akusalaṃ, kiṃ appahīnaṃ, kiṃ pajahāmā’”ti.",
  "iti38:5.4": "Etamatthaṃ bhagavā avoca.",
  "iti38:5.5": "Tatthetaṃ iti vuccati:",
  "iti38:6.1": "“Tathāgataṃ buddhamasayhasāhinaṃ,",
  "iti38:6.2": "Duve vitakkā samudācaranti naṃ;",
  "iti38:6.3": "Khemo vitakko paṭhamo udīrito,",
  "iti38:6.4": "Tato viveko dutiyo pakāsito.",
  "iti38:7.1": "Tamonudaṃ pāragataṃ mahesiṃ,",
  "iti38:7.2": "Taṃ pattipattaṃ vasimaṃ anāsavaṃ;",
  "iti38:7.3": "Visantaraṃ taṇhakkhaye vimuttaṃ,",
  "iti38:7.4": "Taṃ ve muniṃ antimadehadhāriṃ;",
  "iti38:7.5": "Mārañjahaṃ brūmi jarāya pāraguṃ.",
  "iti38:8.1": "Sele yathā pabbatamuddhaniṭṭhito,",
  "iti38:8.2": "Yathāpi passe janataṃ samantato;",
  "iti38:8.3": "Tathūpamaṃ dhammamayaṃ sumedho,",
  "iti38:8.4": "Pāsādamāruyha samantacakkhu;",
  "iti38:8.5": "Sokāvatiṇṇaṃ janatamapetasoko,",
  "iti38:8.6": "Avekkhati jātijarābhibhūtan”ti.",
  "iti38:9.1": "Ayampi attho vutto bhagavatā, iti me sutanti.",
  "iti38:9.2": "Paṭhamaṃ."
}