{
  "iti44:0.1": "Itivuttaka 44",
  "iti44:0.2": "Dukanipāta",
  "iti44:0.3": "Dutiyavagga",
  "iti44:0.4": "Nibbānadhātusutta",
  "iti44:1.1": "Vuttañhetaṃ bhagavatā vuttamarahatāti me sutaṃ:",
  "iti44:2.1": "“Dvemā, bhikkhave, nibbānadhātuyo.",
  "iti44:2.2": "Katamā dve?",
  "iti44:2.3": "Saupādisesā ca nibbānadhātu, anupādisesā ca nibbānadhātu.",
  "iti44:3.1": "Katamā ca, bhikkhave, saupādisesā nibbānadhātu?",
  "iti44:3.2": "Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto.",
  "iti44:3.3": "Tassa tiṭṭhanteva pañcindriyāni yesaṃ avighātattā manāpāmanāpaṃ paccanubhoti, sukhadukkhaṃ paṭisaṃvedeti.",
  "iti44:3.4": "Tassa yo rāgakkhayo, dosakkhayo, mohakkhayo—",
  "iti44:3.5": "ayaṃ vuccati, bhikkhave, saupādisesā nibbānadhātu.",
  "iti44:4.1": "Katamā ca, bhikkhave, anupādisesā nibbānadhātu?",
  "iti44:4.2": "Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto.",
  "iti44:4.3": "Tassa idheva, bhikkhave, sabbavedayitāni anabhinanditāni sīti bhavissanti.",
  "iti44:4.4": "Ayaṃ vuccati, bhikkhave, anupādisesā nibbānadhātu.",
  "iti44:4.5": "Imā kho, bhikkhave, dve nibbānadhātuyo”ti.",
  "iti44:4.6": "Etamatthaṃ bhagavā avoca.",
  "iti44:4.7": "Tatthetaṃ iti vuccati:",
  "iti44:5.1": "“Duve imā cakkhumatā pakāsitā,",
  "iti44:5.2": "Nibbānadhātū anissitena tādinā;",
  "iti44:5.3": "Ekā hi dhātu idha diṭṭhadhammikā,",
  "iti44:5.4": "Saupādisesā bhavanettisaṅkhayā;",
  "iti44:5.5": "Anupādisesā pana samparāyikā,",
  "iti44:5.6": "Yamhi nirujjhanti bhavāni sabbaso.",
  "iti44:6.1": "Ye etadaññāya padaṃ asaṅkhataṃ,",
  "iti44:6.2": "Vimuttacittā bhavanettisaṅkhayā;",
  "iti44:6.3": "Te dhammasārādhigamā khaye ratā,",
  "iti44:6.4": "Pahaṃsu te sabbabhavāni tādino”ti.",
  "iti44:7.1": "Ayampi attho vutto bhagavatā, iti me sutanti.",
  "iti44:7.2": "Sattamaṃ."
}