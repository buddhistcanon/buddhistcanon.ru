{
  "iti41:0.1": "Itivuttaka 41",
  "iti41:0.2": "Dukanipāta",
  "iti41:0.3": "Dutiyavagga",
  "iti41:0.4": "Paññāparihīnasutta",
  "iti41:1.1": "Vuttañhetaṃ bhagavatā vuttamarahatāti me sutaṃ:",
  "iti41:2.1": "“Te, bhikkhave, sattā suparihīnā ye ariyāya paññāya parihīnā.",
  "iti41:2.2": "Te diṭṭheva dhamme dukkhaṃ viharanti savighātaṃ saupāyāsaṃ sapariḷāhaṃ;",
  "iti41:2.3": "kāyassa bhedā paraṃ maraṇā duggati pāṭikaṅkhā.",
  "iti41:2.4": "Te, bhikkhave, sattā aparihīnā ye ariyāya paññāya aparihīnā.",
  "iti41:2.5": "Te diṭṭheva dhamme sukhaṃ viharanti avighātaṃ anupāyāsaṃ apariḷāhaṃ;",
  "iti41:2.6": "kāyassa bhedā paraṃ maraṇā sugati pāṭikaṅkhā”ti.",
  "iti41:2.7": "Etamatthaṃ bhagavā avoca.",
  "iti41:2.8": "Tatthetaṃ iti vuccati:",
  "iti41:3.1": "“Paññāya parihānena,",
  "iti41:3.2": "passa lokaṃ sadevakaṃ;",
  "iti41:3.3": "Niviṭṭhaṃ nāmarūpasmiṃ,",
  "iti41:3.4": "idaṃ saccanti maññati.",
  "iti41:4.1": "Paññā hi seṭṭhā lokasmiṃ,",
  "iti41:4.2": "yāyaṃ nibbedhagāminī;",
  "iti41:4.3": "Yāya sammā pajānāti,",
  "iti41:4.4": "jātibhavaparikkhayaṃ.",
  "iti41:5.1": "Tesaṃ devā manussā ca,",
  "iti41:5.2": "sambuddhānaṃ satīmataṃ;",
  "iti41:5.3": "Pihayanti hāsapaññānaṃ,",
  "iti41:5.4": "sarīrantimadhārinan”ti.",
  "iti41:6.1": "Ayampi attho vutto bhagavatā, iti me sutanti.",
  "iti41:6.2": "Catutthaṃ."
}