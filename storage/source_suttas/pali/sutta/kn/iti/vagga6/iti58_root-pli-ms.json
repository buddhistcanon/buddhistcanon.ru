{
  "iti58:0.1": "Itivuttaka 58",
  "iti58:0.2": "Tikanipāta",
  "iti58:0.3": "Paṭhamavagga",
  "iti58:0.4": "Taṇhāsutta",
  "iti58:1.1": "Vuttañhetaṃ bhagavatā vuttamarahatāti me sutaṃ:",
  "iti58:2.1": "“Tisso imā, bhikkhave, taṇhā.",
  "iti58:2.2": "Katamā tisso?",
  "iti58:2.3": "Kāmataṇhā, bhavataṇhā, vibhavataṇhā—",
  "iti58:2.4": "imā kho, bhikkhave, tisso taṇhā”ti.",
  "iti58:2.5": "Etamatthaṃ bhagavā avoca.",
  "iti58:2.6": "Tatthetaṃ iti vuccati:",
  "iti58:3.1": "“Taṇhāyogena saṃyuttā,",
  "iti58:3.2": "rattacittā bhavābhave;",
  "iti58:3.3": "Te yogayuttā mārassa,",
  "iti58:3.4": "ayogakkhemino janā;",
  "iti58:3.5": "Sattā gacchanti saṃsāraṃ,",
  "iti58:3.6": "jātīmaraṇagāmino.",
  "iti58:4.1": "Ye ca taṇhaṃ pahantvāna,",
  "iti58:4.2": "vītataṇhā bhavābhave;",
  "iti58:4.3": "Te ve pāraṅgatā loke,",
  "iti58:4.4": "ye pattā āsavakkhayan”ti.",
  "iti58:5.1": "Ayampi attho vutto bhagavatā, iti me sutanti.",
  "iti58:5.2": "Navamaṃ."
}