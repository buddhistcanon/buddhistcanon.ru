{
  "iti53:0.1": "Itivuttaka 53",
  "iti53:0.2": "Tikanipāta",
  "iti53:0.3": "Paṭhamavagga",
  "iti53:0.4": "Dutiyavedanāsutta",
  "iti53:1.1": "Vuttañhetaṃ bhagavatā vuttamarahatāti me sutaṃ:",
  "iti53:2.1": "“Tisso imā, bhikkhave, vedanā.",
  "iti53:2.2": "Katamā tisso?",
  "iti53:2.3": "Sukhā vedanā, dukkhā vedanā, adukkhamasukhā vedanā.",
  "iti53:2.4": "Sukhā, bhikkhave, vedanā dukkhato daṭṭhabbā;",
  "iti53:2.5": "dukkhā vedanā sallato daṭṭhabbā;",
  "iti53:2.6": "adukkhamasukhā vedanā aniccato daṭṭhabbā.",
  "iti53:2.7": "Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti;",
  "iti53:2.8": "ayaṃ vuccati, bhikkhave, ‘bhikkhu ariyo sammaddaso acchecchi, taṇhaṃ, vivattayi saṃyojanaṃ, sammā mānābhisamayā antamakāsi dukkhassā’”ti.",
  "iti53:2.9": "Etamatthaṃ bhagavā avoca.",
  "iti53:2.10": "Tatthetaṃ iti vuccati:",
  "iti53:3.1": "“Yo sukhaṃ dukkhato adda,",
  "iti53:3.2": "Dukkhamaddakkhi sallato;",
  "iti53:3.3": "Adukkhamasukhaṃ santaṃ,",
  "iti53:3.4": "Adakkhi naṃ aniccato.",
  "iti53:4.1": "Sa ve sammaddaso bhikkhu,",
  "iti53:4.2": "yato tattha vimuccati;",
  "iti53:4.3": "Abhiññāvosito santo,",
  "iti53:4.4": "sa ve yogātigo munī”ti.",
  "iti53:5.1": "Ayampi attho vutto bhagavatā, iti me sutanti.",
  "iti53:5.2": "Catutthaṃ."
}