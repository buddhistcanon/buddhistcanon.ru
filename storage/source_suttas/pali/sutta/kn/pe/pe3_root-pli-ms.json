{
  "pe3:0.1": "Peṭakopadesa",
  "pe3:0.2": "3. Suttādhiṭṭhānatatiyabhūmi",
  "pe3:1.1": "Tattha katamaṃ suttādhiṭṭhānaṃ?",
  "pe3:2.1": "Lobhādhiṭṭhānaṃ dosādhiṭṭhānaṃ mohādhiṭṭhānaṃ alobhādhiṭṭhānaṃ adosādhiṭṭhānaṃ amohādhiṭṭhānaṃ kāyakammādhiṭṭhānaṃ vācākammādhiṭṭhānaṃ manokammādhiṭṭhānaṃ saddhindriyādhiṭṭhānaṃ vīriyindriyādhiṭṭhānaṃ satindriyādhiṭṭhānaṃ samādhindriyādhiṭṭhānaṃ paññindriyādhiṭṭhānaṃ.",
  "pe3:3.1": "Tattha katamaṃ lobhādhiṭṭhānaṃ?",
  "pe3:4.1": "“Vitakkamathitassa jantuno,",
  "pe3:4.2": "Tibbarāgassa subhānupassino;",
  "pe3:4.3": "Bhiyyo taṇhā pavaḍḍhati,",
  "pe3:4.4": "Esa kho gāḷhaṃ karoti bandhanaṃ”.",
  "pe3:5.1": "Vitakkamathitassāti kāmarāgo.",
  "pe3:5.2": "Subhānupassinoti kāmarāgavatthu.",
  "pe3:5.3": "Bhiyyo taṇhā pavaḍḍhatīti kāmataṇhā.",
  "pe3:5.4": "Esa gāḷhaṃ karoti bandhananti rāgaṃ, iti yo yo dhammo mūlanikkhitto, so yevettha dhammo uggāvahitabbo.",
  "pe3:5.5": "Na bhagavā ekaṃ dhammaṃ ārabbha aññaṃ dhammaṃ deseti.",
  "pe3:5.6": "Yassa vitakketi kāmavitakko tameva vitakkaṃ kāmavitakkena niddisīyati.",
  "pe3:5.7": "Tibbarāgassāti tasseva vitakkassa vatthuṃ niddisati.",
  "pe3:5.8": "Subhānupassino bhiyyo taṇhā pavaḍḍhatīti tameva rāgaṃ kāmataṇhāti niddisati.",
  "pe3:5.9": "Esa gāḷhaṃ karoti bandhananti tameva taṇhāsaṃyojanaṃ niddisati.",
  "pe3:5.10": "Evaṃ gāthāsu anuminitabbaṃ.",
  "pe3:5.11": "Evaṃ saveyyākaraṇesu.",
  "pe3:6.1": "Tattha bhagavā ekaṃ dhammaṃ tividhaṃ niddisati, nissandato hetuto phalato.",
  "pe3:7.1": "“Dadaṃ piyo hoti bhajanti naṃ bahū,",
  "pe3:7.2": "Kittiñca pappoti yaso ca vaḍḍhati;",
  "pe3:7.3": "Amaṅkubhūto parisaṃ vigāhati,",
  "pe3:7.4": "Visārado hoti naro amaccharī”.",
  "pe3:8.1": "Dadanti yaṃ yaṃ dānaṃ, idaṃ dānamayikaṃ puññakriyaṃ.",
  "pe3:8.2": "Tattha hetu.",
  "pe3:8.3": "Yañcetaṃ.",
  "pe3:8.4": "Bhajanti naṃ bahū, kittinti yo ca kalyāṇo kittisaddo loke abbhuggacchati, yaṃ bahukassa janassa piyo bhavati manāpo ca.",
  "pe3:8.5": "Yañca avippaṭisārī kālaṃ karoti ayaṃ nissando.",
  "pe3:8.6": "Yaṃ kāyassa bhedā devesu upapajjatīti idaṃ phalaṃ.",
  "pe3:8.7": "Idaṃ lobhādhiṭṭhānaṃ.",
  "pe3:9.1": "Tattha katamaṃ dosādhiṭṭhānaṃ?",
  "pe3:10.1": "“Yo pāṇamatipāteti,",
  "pe3:10.2": "musāvādañca bhāsati;",
  "pe3:10.3": "Loke adinnaṃ ādiyati,",
  "pe3:10.4": "paradārañca gacchati;",
  "pe3:10.5": "Surāmerayapānañca,",
  "pe3:10.6": "yo naro anuyuñjati.",
  "pe3:11.1": "Appahāya pañca verāni,",
  "pe3:11.2": "dussīlo iti vuccati;",
  "pe3:11.3": "Kāyassa bhedā duppañño,",
  "pe3:11.4": "nirayaṃ sopapajjati”.",
  "pe3:12.1": "Yo pāṇamatipātetīti duṭṭho pāṇamatipāteti.",
  "pe3:12.2": "Musāvādañca bhāsatīti dosopaghātāya musāvādañca bhāsati.",
  "pe3:12.3": "Surāmerayapānañca, yo naro anuyuñjatīti doso nidānaṃ.",
  "pe3:12.4": "Yo ca surāmerayapānaṃ anuyuñjati yathāparadāravihārī amittā janayanti.",
  "pe3:13.1": "Pañca verāni appahāyāti pañcannaṃ bhikkhāpadānaṃ samatikkamanaṃ sabbesaṃ dosajānaṃ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca.",
  "pe3:14.1": "Tīṇi bālassa bālalakkhaṇāni—",
  "pe3:14.2": "dubbhāsitabhāsī ca hoti, duccintitacintī ca dukkaṭakammakārī ca.",
  "pe3:14.3": "Tattha yaṃ kāyena ca vācāya ca parakkamati, idamassa dukkaṭakammakārī.",
  "pe3:14.4": "Tāyaṃ yathā ca musāvādaṃ bhāsati yathā pubbaniddiṭṭhaṃ, idamassa dubbhāsitā.",
  "pe3:14.5": "Yañca saṅkappeti manoduccaritaṃ byāpādaṃ, idamassa duccintitacintitā.",
  "pe3:14.6": "Yaṃ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṃ kathaṃ kathanti.",
  "pe3:14.7": "Yadā bhavati so ca pāṇātipātādidasaakusalakammapatho, so tatonidānaṃ dukkhaṃ domanassaṃ paṭisaṃvedetīti.",
  "pe3:14.8": "Puna caparaṃ yadā passati coraṃ rājāparādhikaṃ raññā gahitaṃ jīvitā voropetaṃ, tassevaṃ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṃ dukkhaṃ domanassaṃ paṭisaṃvedeti.",
  "pe3:14.9": "Puna caparaṃ bālo yadā bhavati āsanā samārūḷho yāva yā me gati bhavissati ito pecca paraṃ maraṇāti so tatonidānaṃ dukkhaṃ domanassaṃ paṭisaṃvedeti iti bālalakkhaṇaṃ hetu.",
  "pe3:14.10": "Tīṇi tajjāni dukkhāni nissando.",
  "pe3:14.11": "Kāyassa bhedā nirayesu upapajjati, idaṃ phalaṃ.",
  "pe3:14.12": "Idaṃ dosādhiṭṭhānaṃ.",
  "pe3:15.1": "Tattha katamaṃ mohādhiṭṭhānaṃ?",
  "pe3:16.1": "“Satañceva sahassānaṃ,",
  "pe3:16.2": "kappānaṃ saṃsarissati;",
  "pe3:16.3": "Atha vāpi tato bhiyyo,",
  "pe3:16.4": "gabbhā gabbhaṃ gamissatha.",
  "pe3:17.1": "Anupādāya buddhavacanaṃ,",
  "pe3:17.2": "Saṅkhāre attato upādāya;",
  "pe3:17.3": "Dukkhassantaṃ karissanti,",
  "pe3:17.4": "Ṭhānametaṃ na vijjati”.",
  "pe3:18.1": "Yo yaṃ anamataggasaṃsāraṃ samāpanno jāyate ca mīyate ca, ayaṃ avijjāhetukā.",
  "pe3:18.2": "Yānipi ca saṅkhārānaṃ payojanāni, tānipi avijjāpaccayāni, yaṃ adassanaṃ buddhavacanassa, ayaṃ avijjāsutteyeva niddiṭṭhaṃ.",
  "pe3:18.3": "Yo ca saṅkhāre attato harati pañcakkhandhe pañca diṭṭhiyo upagacchati.",
  "pe3:18.4": "“Etaṃ mama, esohamasmi, eso me attā”ti idaṃ suttaṃ avijjāya nikkhittaṃ, avijjāya nikkhipitaṃ.",
  "pe3:18.5": "Evaṃ satthā sutte nayena dhammena niddisati.",
  "pe3:18.6": "Asādhāraṇena taṃyeva tattha niddisitabbaṃ.",
  "pe3:18.7": "Na aññaṃ.",
  "pe3:19.1": "Ye hi keci, bhikkhave, samaṇā vā brāhmaṇā vā “idaṃ dukkhan”ti nappajānanti cattāri saccāni vitthārena, yaṃ tattha appajānanā, idaṃ dukkhaṃ, ayaṃ hetu.",
  "pe3:19.2": "Appajānanto vividhe saṅkhāre abhisaṅkharoti, ayaṃ nissando.",
  "pe3:19.3": "Yañca diṭṭhigatāni parāmasati “idameva saccaṃ moghamaññan”ti ayaṃ nissando.",
  "pe3:19.4": "Yaṃ punabbhavaṃ nibbatteti, idaṃ phalaṃ.",
  "pe3:19.5": "Ayampi dhammo saniddiṭṭho hetuto ca phalato ca nissandato ca.",
  "pe3:20.1": "Ettha pana keci dhammā sādhāraṇā bhavanti.",
  "pe3:20.2": "Hetu khalu āditoyeva sutte nikkhipissanti.",
  "pe3:20.3": "Yathā kiṃ bhave cattārimāni, bhikkhave, agatigamanāni.",
  "pe3:20.4": "Tattha yañca chandāgatiṃ gacchati yañca bhayāgatiṃ gacchati, ayaṃ lobho akusalamūlaṃ.",
  "pe3:20.5": "Yaṃ dosā, ayaṃ dosoyeva.",
  "pe3:20.6": "Yaṃ mohā, ayaṃ mohoyeva.",
  "pe3:20.7": "Evaṃ imāni tīṇi akusalamūlāni āditoyeva upaparikkhitabbāni.",
  "pe3:20.8": "Yattha ekaṃ niddisitabbaṃ, tattha ekaṃ niddisīyati.",
  "pe3:20.9": "Tathā dve yathā tīṇi, na hi ādīhi anikkhitte hetu vā nissando vā phalaṃ vā niddisitabbaṃ.",
  "pe3:21.1": "Ayañcettha gāthā—",
  "pe3:22.1": "“Chandā dosā bhayā mohā,",
  "pe3:22.2": "yo dhammaṃ ativattati;",
  "pe3:22.3": "Nihīyati tassa yaso,",
  "pe3:22.4": "kāḷapakkheva candimā”.",
  "pe3:23.1": "Kattha chandā ca ayaṃ lobho yathā niddiṭṭhaṃ pubbe.",
  "pe3:23.2": "Idaṃ mohādhiṭṭhānaṃ.",
  "pe3:24.1": "Tattha katamaṃ alobhādhiṭṭhānaṃ?",
  "pe3:25.1": "“Asubhānupassiṃ viharantaṃ,",
  "pe3:25.2": "Indriyesu susaṃvutaṃ;",
  "pe3:25.3": "Bhojanamhi ca mattaññuṃ,",
  "pe3:25.4": "Saddhaṃ āraddhavīriyaṃ;",
  "pe3:25.5": "Taṃ ve nappasahati māro,",
  "pe3:25.6": "Vāto selaṃva pabbatan”ti.",
  "pe3:26.1": "Tattha yā asubhāya upaparikkhā, ayaṃ kāmesu ādīnavadassanena pariccāgo.",
  "pe3:26.2": "Indriyesu susaṃvuto tasseva alobhassa pāripūriyaṃ mama āyatanasocitaṃ anupādāya.",
  "pe3:26.3": "Bhojanamhi ca mattaññunti rasataṇhāpahānaṃ.",
  "pe3:26.4": "Iti ayaṃ alobho asubhānupassitāya vatthuto dhārayati, so alobho hetu.",
  "pe3:26.5": "Indriyesu guttadvāratāya gocarato dhārayati, bhojanemattaññutāya parato dhārayati, ayaṃ nissando.",
  "pe3:26.6": "Taṃ ve nappasahati māro, vāto selaṃ va pabbatanti, idaṃ phalaṃ.",
  "pe3:26.7": "Iti yoyeva dhammo ādimhi nikkhitto, soyeva majjhe ceva avasāne ca.",
  "pe3:27.1": "Nāhaṃ, bhikkhave, aññaṃ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṃ asubhanimittaṃ.",
  "pe3:27.2": "Tattha asubhanimittaṃ manasikarontassa anuppanno ceva kāmacchando na uppajjati, uppanno ca kāmacchando pahīyati.",
  "pe3:27.3": "Idaṃ alobhassa vatthu.",
  "pe3:27.4": "Yaṃ puna anuppanno kāmarāgo pariyādiyati rūparāgaṃ arūparāgaṃ, iti phalaṃ.",
  "pe3:27.5": "Iti ayampi ca dhammo niddiṭṭho hetuto ca nissandato ca phalato ca.",
  "pe3:27.6": "Idaṃ alobhādhiṭṭhānaṃ.",
  "pe3:28.1": "Tattha katamaṃ adosādhiṭṭhānaṃ?",
  "pe3:29.1": "“Ekampi ce pāṇamaduṭṭhacitto,",
  "pe3:29.2": "Mettāyati kusalo tena hoti;",
  "pe3:29.3": "Sabbe ca pāṇe manasānukampaṃ,",
  "pe3:29.4": "Pahūtamariyo pakaroti puññaṃ”.",
  "pe3:30.1": "Ekampi ce pāṇamaduṭṭhacitto mettāyatīti ayaṃ adoso.",
  "pe3:30.2": "Nigghātena assādo, kusalo tena hotīti tena kusalena dhammena saṃyutto dhammapaññattiṃ gacchati.",
  "pe3:30.3": "Kusaloti yathā paññāya pañño paṇḍiccena paṇḍito.",
  "pe3:30.4": "Pahūtamariyo pakaroti puññanti tassāyeva vipāko ayaṃ lokiyassa, na hi lokuttarassa.",
  "pe3:30.5": "Tattha yā mettāyanā, ayaṃ hetu.",
  "pe3:30.6": "Yaṃ kusalo bhavati ayaṃ nissando.",
  "pe3:30.7": "Yāva abyāpajjo bhūmiyaṃ bahupuññaṃ pasavati, idaṃ phalaṃ.",
  "pe3:30.8": "Iti adoso niddiṭṭho hetuto ca nissandato ca phalato ca.",
  "pe3:31.1": "Ekādasānisaṃsā mettāya cetovimuttiyā.",
  "pe3:31.2": "Tattha yā mettācetovimutti, ayaṃ ariyadhammesu rāgavirāgā cetovimutti, lokikāya bhūmikā hetu, yaṃ sukhaṃ āyatiṃ manāpo hoti manussānaṃ, ime ekādasa dhammā nissando.",
  "pe3:31.3": "Yañca akatāvī brahmakāye upapajjati.",
  "pe3:31.4": "Idaṃ phalaṃ.",
  "pe3:31.5": "Idaṃ adosādhiṭṭhānaṃ.",
  "pe3:32.1": "Tattha katamaṃ amohādhiṭṭhānaṃ?",
  "pe3:33.1": "“Paññā hi seṭṭhā lokasmiṃ,",
  "pe3:33.2": "yāyaṃ nibbedhagāminī;",
  "pe3:33.3": "Yāya sammā pajānāti,",
  "pe3:33.4": "jātimaraṇasaṅkhayaṃ”.",
  "pe3:34.1": "Paññā hi seṭṭhāti vatthuṃ.",
  "pe3:34.2": "Nibbedhagāminīti nibbānagāminiyaṃ yathābhūtaṃ paṭivijjhati.",
  "pe3:34.3": "Sammā pajānāti, jātimaraṇasaṅkhayanti amoho.",
  "pe3:34.4": "Paññāti hetu.",
  "pe3:34.5": "Yaṃ pajānāti ayaṃ nissando.",
  "pe3:34.6": "Yo jātimaraṇasaṅkhayo, idaṃ phalaṃ.",
  "pe3:34.7": "Iti amoho niddiṭṭho hetunā ca nissandena ca phalena ca.",
  "pe3:35.1": "Tīṇimāni, bhikkhave, indriyāni anaññātaññassāmītindriyaṃ aññindriyaṃ aññātāvindriyaṃ.",
  "pe3:35.2": "Tattha katamaṃ anaññātaññassāmītindriyaṃ?",
  "pe3:35.3": "Idha, bhikkhave, bhikkhu anabhisametassa dukkhassa ariyasaccassa abhisamayāya chandaṃ janeti vāyamati, vīriyaṃ ārabhati, cittaṃ paggaṇhāti padahati.",
  "pe3:35.4": "Evaṃ catunnaṃ ariyasaccānaṃ kātabbaṃ.",
  "pe3:35.5": "Tattha katamaṃ aññindriyaṃ?",
  "pe3:35.6": "Idha, bhikkhave, bhikkhu “idaṃ dukkhaṃ ariyasaccan”ti yathābhūtaṃ pajānāti, yā ca maggo, idaṃ aññindriyaṃ.",
  "pe3:35.7": "Āsavakkhayā anāsavo hoti, idaṃ vuccati aññātāvindriyaṃ.",
  "pe3:35.8": "Tathāyaṃ paññā, ayaṃ hetu.",
  "pe3:35.9": "Yaṃ chandaṃ janeti vāyamati, yā pajānāti, ayaṃ nissando.",
  "pe3:35.10": "Yena sabbaso āsavānaṃ khayā hetu, yaṃ khaye ñāṇamuppajjati, anuppāde ñāṇañca, ayaṃ nissando.",
  "pe3:35.11": "Yaṃ arahattaṃ, idaṃ phalaṃ.",
  "pe3:35.12": "Tattha khīṇā me jāti, vusitaṃ brahmacariyaṃ, kataṃ karaṇīyanti, idaṃ khaye ñāṇaṃ.",
  "pe3:35.13": "Nāparaṃ itthattāyāti pajānāmīti idaṃ anuppāde ñāṇaṃ.",
  "pe3:35.14": "Iti imāni indriyāni amoho niddiṭṭho hetunā ca nissandena ca phalena ca.",
  "pe3:35.15": "Imāni asādhāraṇāni niddiṭṭhāni.",
  "pe3:36.1": "Tattha katamāni kusalamūlāni sādhāraṇāni?",
  "pe3:36.2": "Kusalañca vo, bhikkhave, desessāmi kusalamūlañceva.",
  "pe3:36.3": "Tattha katamaṃ kusalamūlaṃ?",
  "pe3:36.4": "Alobho adoso amoho.",
  "pe3:36.5": "Tattha katamaṃ kusalaṃ?",
  "pe3:36.6": "Aṭṭha sammattāni sammādiṭṭhi yāva sammāsamādhi.",
  "pe3:36.7": "Tattha yāni kusalamūlāni, ayaṃ hetu.",
  "pe3:36.8": "Yañca alobho tīṇi kammāni samuṭṭhāpeti saṅkappaṃ vāyāmaṃ samādhiñca, ayaṃ alobhassa nissando.",
  "pe3:36.9": "Tattha yo adoso, ayaṃ hetu.",
  "pe3:36.10": "Yaṃ tayo dhamme paṭṭhapeti sammāvācaṃ sammākammantaṃ sammāājīvañca, ayaṃ nissando.",
  "pe3:36.11": "Tattha yo amoho hetu, yaṃ dve dhamme upaṭṭhapeti aviparītadassanampi ca anabhilāpanaṃ, ayaṃ nissando.",
  "pe3:36.12": "Imassa brahmacariyassa yaṃ phalaṃ, tā dve vimuttiyo rāgavirāgā cetovimutti avijjā virāgā ca paññāvimutti, idaṃ phalaṃ.",
  "pe3:36.13": "Iti imāni tīṇi kusalamūlāni niddiṭṭhāni hetuto ca nissandato ca phalato ca.",
  "pe3:36.14": "Evaṃ sādhāraṇāni kusalāni paṭivijjhitabbāni.",
  "pe3:37.1": "Yattha duve yattha tīṇi.",
  "pe3:37.2": "Ayañcettha gāthā.",
  "pe3:38.1": "“Tulamatulañca sambhavaṃ,",
  "pe3:38.2": "Bhavasaṅkhāramavassaji muni;",
  "pe3:38.3": "Ajjhattarato samāhito,",
  "pe3:38.4": "Abhindi kavacamivattasambhavan”ti.",
  "pe3:39.1": "Tulamatulañca sambhavanti tulasaṅkhataṃ atulasaṅkhataṃ.",
  "pe3:39.2": "Tattha ye saṅkhatā tulaṃ, te dve dhammā assādo ca ādīnavo ca tulitā bhavanti.",
  "pe3:39.3": "Ettako kāmesu assādo.",
  "pe3:39.4": "Ettako ādīnavo imassa, idaṃ nissaraṇanti iti nibbānaṃ pajānāti.",
  "pe3:39.5": "Dvīhi kāraṇehi atulaṃ na ca sakkā tulayituṃ.",
  "pe3:39.6": "Ettakaṃ etaṃ netaṃ paramatthīti tena atulaṃ.",
  "pe3:39.7": "Atha pāpuṇā ratanaṃ karitvā acchariyabhāvena atulaṃ.",
  "pe3:39.8": "Tattha kusalassa ca abhisambhavā jānanā passanā, ayaṃ amoho.",
  "pe3:39.9": "Yaṃ tattha ñātā osiraṇā bhavasaṅkhārānaṃ, ayaṃ alobho.",
  "pe3:39.10": "Yaṃ ajjhattarato samāhitoti vikkhepapaṭisaṃharaṇā, ayaṃ adoso.",
  "pe3:39.11": "Iti imāni tīṇi kusalamūlāni.",
  "pe3:39.12": "Tulamatulasambhavanti ayaṃ amoho.",
  "pe3:39.13": "Yo bhavasaṅkhārānaṃ samosaraṇaṃ lobho sammāsamādhīnaṃ assādo, ayaṃ hetu.",
  "pe3:39.14": "Yaṃ ajjhattarato avijjaṇḍakosaṃ sambhedo, ayaṃ nissando.",
  "pe3:39.15": "Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca.",
  "pe3:40.1": "Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṃ akusalamūlaṃ samosaraṇaṃ gacchati.",
  "pe3:40.2": "So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṃ.",
  "pe3:40.3": "Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṃ samosaraṇaṃ gacchati.",
  "pe3:40.4": "Ayaṃ kileso, na ca lobho, na ca doso, na ca moho.",
  "pe3:41.1": "Yathā akusalamūlāni, evaṃ kusalāni paṭikkhepena niddisitabbāni.",
  "pe3:41.2": "Idaṃ amohādhiṭṭhānaṃ.",
  "pe3:42.1": "Tattha katamaṃ kāyakammādhiṭṭhānaṃ?",
  "pe3:43.1": "“Kāyena kusalaṃ kare,",
  "pe3:43.2": "assa kāyena saṃvuto;",
  "pe3:43.3": "Kāyaduccaritaṃ hitvā,",
  "pe3:43.4": "kāyena sucaritaṃ care”.",
  "pe3:44.1": "Tīṇimāni, bhikkhave, sucaritāni.",
  "pe3:44.2": "Pāṇātipātā veramaṇī, adinnādānā veramaṇī, kāmesumicchācārā veramaṇī, idaṃ kāyakammādhiṭṭhānaṃ.",
  "pe3:45.1": "Tattha katamaṃ vācākammādhiṭṭhānaṃ?",
  "pe3:46.1": "“Subhāsitaṃ uttamamāhu santo,",
  "pe3:46.2": "Dhammaṃ bhaṇe nādhammaṃ taṃ dutiyaṃ;",
  "pe3:46.3": "Piyaṃ bhaṇe nāppiyaṃ taṃ tatiyaṃ,",
  "pe3:46.4": "Saccaṃ bhaṇe nālikaṃ taṃ catutthaṃ”.",
  "pe3:47.1": "Cattārimāni ca vacīsucaritāni idaṃ vācākammādhiṭṭhānaṃ.",
  "pe3:48.1": "Tattha katamaṃ manokammādhiṭṭhānaṃ?",
  "pe3:49.1": "“Manena kusalaṃ kammaṃ,",
  "pe3:49.2": "manasā saṃvuto bhave;",
  "pe3:49.3": "Manoduccaritaṃ hitvā,",
  "pe3:49.4": "manasā sucaritaṃ care”.",
  "pe3:50.1": "Tīṇimāni manosucaritāni, anabhijjhā, abyāpādo, sammādiṭṭhi, idaṃ manokammādhiṭṭhānaṃ.",
  "pe3:50.2": "Imāni asādhāraṇāni suttāni.",
  "pe3:51.1": "Tattha katamāni sādhāraṇāni suttāni?",
  "pe3:52.1": "“Vācānurakkhī manasā susaṃvuto,",
  "pe3:52.2": "Kāyena ca nākusalaṃ kayirā;",
  "pe3:52.3": "Ete tayo kammapathe visodhaye,",
  "pe3:52.4": "Ārādhaye maggamisippaveditaṃ”.",
  "pe3:53.1": "Tisso imā, bhikkhave, pārisuddhiyo—",
  "pe3:53.2": "kāyakammapārisuddhi, vācākammapārisuddhi, manokammapārisuddhi.",
  "pe3:54.1": "Tattha katamā kāyakammapārisuddhi?",
  "pe3:54.2": "Pāṇātipātā veramaṇī, adinnādānā veramaṇī, kāmesumicchācārā veramaṇī.",
  "pe3:54.3": "Tattha katamā vacīkammapārisuddhi?",
  "pe3:54.4": "Musāvādā veramaṇī …pe…",
  "pe3:54.5": "samphappalāpā veramaṇī.",
  "pe3:54.6": "Tattha katamā manokammapārisuddhi?",
  "pe3:54.7": "Anabhijjhā abyāpādo sammādiṭṭhi.",
  "pe3:54.8": "Idaṃ sādhāraṇasuttaṃ.",
  "pe3:55.1": "Iti sādhāraṇāni ca suttāni asādhāraṇāni ca suttāni paṭivijjhitabbāni.",
  "pe3:55.2": "Paṭivijjhitvā vācāya kāyena ca suttassa attho niddisitabbo.",
  "pe3:56.1": "Tattha katamaṃ saddhindriyādhiṭṭhānaṃ?",
  "pe3:57.1": "“Yassa saddhā tathāgate,",
  "pe3:57.2": "acalā suppatiṭṭhitā;",
  "pe3:57.3": "Sīlañca yassa kalyāṇaṃ,",
  "pe3:57.4": "ariyakantaṃ pasaṃsitaṃ.",
  "pe3:58.1": "Saṃghe pasādo yassatthi,",
  "pe3:58.2": "ujubhūtañca dassanaṃ;",
  "pe3:58.3": "Adaliddoti taṃ āhu,",
  "pe3:58.4": "amoghaṃ tassa jīvitaṃ.",
  "pe3:59.1": "Saddhā ve nandikā ārādhiko,",
  "pe3:59.2": "No tassa saddhoti;",
  "pe3:59.3": "Sabbaṃ siyāti bhagavantaṃ,",
  "pe3:59.4": "Tathārūpo dhammasampasādo”.",
  "pe3:60.1": "Idaṃ saddhindriyādhiṭṭhānaṃ.",
  "pe3:61.1": "Tattha katamaṃ vīriyādhiṭṭhānaṃ?",
  "pe3:62.1": "“Ārambhatha nikkamatha,",
  "pe3:62.2": "yuñjatha buddhasāsane;",
  "pe3:62.3": "Dhunātha maccuno senaṃ,",
  "pe3:62.4": "naḷāgāraṃva kuñjaro”.",
  "pe3:63.1": "Cattārome, bhikkhave, sammappadhānā, idaṃ vīriyādhiṭṭhānaṃ.",
  "pe3:64.1": "Tattha katamaṃ satindriyādhiṭṭhānaṃ?",
  "pe3:65.1": "“Satīmato sadā bhaddaṃ,",
  "pe3:65.2": "bhaddamatthu satīmato;",
  "pe3:65.3": "Satīmato sadā seyyo,",
  "pe3:65.4": "satīmā sukhamedhati”.",
  "pe3:66.1": "Cattāro satipaṭṭhānā vitthārena kātabbā, idaṃ satindriyādhiṭṭhānaṃ.",
  "pe3:67.1": "Tattha katamaṃ samādhindriyādhiṭṭhānaṃ?",
  "pe3:68.1": "“Ākaṅkhato te naradammasārathi,",
  "pe3:68.2": "Devā manussā manasā vicintitaṃ;",
  "pe3:68.3": "Sabbe na jaññā kasiṇāpi pāṇino,",
  "pe3:68.4": "Santaṃ samādhiṃ araṇaṃ nisevato”.",
  "pe3:69.1": "Tayome, bhikkhave, samādhī—",
  "pe3:69.2": "savitakko savicāro, avitakko vicāramatto, avitakko avicāro.",
  "pe3:69.3": "Idaṃ samādhindriyādhiṭṭhānaṃ.",
  "pe3:70.1": "Tattha katamaṃ paññindriyādhiṭṭhānaṃ?",
  "pe3:71.1": "Paññā hi seṭṭhā lokasminti vitthārena.",
  "pe3:72.1": "Tisso imā, bhikkhave, paññā—",
  "pe3:72.2": "sutamayī, cintāmayī, bhāvanāmayī, idaṃ paññindriyādhiṭṭhānaṃ suttaṃ, imāni indriyādhiṭṭhānāni asādhāraṇāni suttāni.",
  "pe3:73.1": "Tattha katamāni sādhāraṇāni indriyādhiṭṭhānāni suttāni?",
  "pe3:74.1": "“Avītarāgo kāmesu,",
  "pe3:74.2": "yassa pañcindriyā mudū;",
  "pe3:74.3": "Saddhā sati ca vīriyaṃ,",
  "pe3:74.4": "samatho ca vipassanā;",
  "pe3:74.5": "Tādisaṃ bhikkhumāsajja,",
  "pe3:74.6": "pubbeva upahaññati”.",
  "pe3:75.1": "Pañcimāni indriyāni.",
  "pe3:75.2": "Saddhindriyādiindriyaṃ daṭṭhabbaṃ.",
  "pe3:75.3": "Tīsu aveccappasāde vitthārena suttaṃ kātabbaṃ.",
  "pe3:75.4": "Imāni sādhāraṇāni indriyādhiṭṭhānāni suttāni.",
  "pe3:75.5": "Yaṃ yassa sambandhaṃ kusalassa vā akusalassa vā tena tena adhiṭṭhānena taṃ suttaṃ niddisitabbaṃ, natthañño dhammo niddisitabbo.",
  "pe3:75.6": "Tattha sādhāraṇaṃ kusalaṃ nāpi kusalaṃ akusalaṃ yathā sādhāraṇāni ca kusalamūlāni sādhāraṇāni ca akusalamūlāni uppannaṃ kāmavitakkaṃ pajahati …pe…",
  "pe3:75.7": "cattāro sammappadhānā kusalaṃ akusalañca.",
  "pe3:76.1": "Tatthimā uddānagāthā",
  "pe3:77.1": "Vitakko hi mamatthiko,",
  "pe3:77.2": "dadaṃ piyo naro iti;",
  "pe3:77.3": "Yo pāṇamatipāteti,",
  "pe3:77.4": "tīṇi tassa bālalakkhaṇaṃ.",
  "pe3:78.1": "Satañceva sahassānaṃ,",
  "pe3:78.2": "ye ca samaṇabrāhmaṇā;",
  "pe3:78.3": "Chandā dosā bhayā mohā,",
  "pe3:78.4": "catūhi agatīhi ca.",
  "pe3:79.1": "Asubhānupassiṃ viharantaṃ,",
  "pe3:79.2": "Nimittesu asubhā ca;",
  "pe3:79.3": "Ekampi ce piyaṃ pāṇaṃ,",
  "pe3:79.4": "Mittā sace subhāsitā.",
  "pe3:80.1": "Paññā hi seṭṭhā lokasmiṃ,",
  "pe3:80.2": "Anuññā tīṇi indriyāni;",
  "pe3:80.3": "Kusalākusalamūlāni ca,",
  "pe3:80.4": "Tulamatulañca sambhavaṃ.",
  "pe3:81.1": "Kāyena kusalaṃ kare,",
  "pe3:81.2": "Tīṇi sucaritāni ca;",
  "pe3:81.3": "Subhāsitaṃ uttamamāhu,",
  "pe3:81.4": "Santo vacīsucaritāni ca.",
  "pe3:82.1": "Kāyena ca kusalaṃ kayirā,",
  "pe3:82.2": "Manoduccaritāni ca;",
  "pe3:82.3": "Kāyānurakkhī ca sadā,",
  "pe3:82.4": "Tisso ca pārisuddhiyo.",
  "pe3:83.1": "Yassa saddhā tathāgate,",
  "pe3:83.2": "samuppāde ca desito;",
  "pe3:83.3": "Ārambhatha nikkamatha,",
  "pe3:83.4": "yā ca sammappadhānatā.",
  "pe3:84.1": "Satīmato sadā bhaddaṃ,",
  "pe3:84.2": "satipaṭṭhānabhāvanā;",
  "pe3:84.3": "Ākaṅkhato ca anaññāṇaṃ,",
  "pe3:84.4": "ye ca tīṇi samādhayo.",
  "pe3:85.1": "Paññā hi seṭṭhā lokasmiṃ,",
  "pe3:85.2": "tisso paññā pakāsitā;",
  "pe3:85.3": "Avītarāgo kāmesu,",
  "pe3:85.4": "tatheva pañcindriyā.",
  "pe3:86.1": "Iti therassa mahākaccāyanassa jambuvanavāsino peṭakopadese tatiyabhūmi suttādhiṭṭhānaṃ nāma."
}