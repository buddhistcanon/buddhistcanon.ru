{
  "cp4:0.1": "Cariyāpiṭaka",
  "cp4:0.2": "Akittivagga",
  "cp4:0.3": "Dānapāramī 4",
  "cp4:0.4": "Mahāsudassanacariya",
  "cp4:1.1": "“Kusāvatimhi nagare,",
  "cp4:1.2": "yadā āsiṃ mahīpati;",
  "cp4:1.3": "Mahāsudassano nāma,",
  "cp4:1.4": "cakkavattī mahabbalo.",
  "cp4:2.1": "Tatthāhaṃ divase tikkhattuṃ,",
  "cp4:2.2": "ghosāpemi tahiṃ tahiṃ;",
  "cp4:2.3": "‘Ko kiṃ icchati pattheti,",
  "cp4:2.4": "kassa kiṃ dīyatū dhanaṃ.",
  "cp4:3.1": "Ko chātako ko tasito,",
  "cp4:3.2": "ko mālaṃ ko vilepanaṃ;",
  "cp4:3.3": "Nānārattāni vatthāni,",
  "cp4:3.4": "ko naggo paridahissati.",
  "cp4:4.1": "Ko pathe chattamādeti,",
  "cp4:4.2": "kopāhanā mudū subhā’;",
  "cp4:4.3": "Iti sāyañca pāto ca,",
  "cp4:4.4": "ghosāpemi tahiṃ tahiṃ.",
  "cp4:5.1": "Na taṃ dasasu ṭhānesu,",
  "cp4:5.2": "napi ṭhānasatesu vā;",
  "cp4:5.3": "Anekasataṭhānesu,",
  "cp4:5.4": "paṭiyattaṃ yācake dhanaṃ.",
  "cp4:6.1": "Divā vā yadi vā rattiṃ,",
  "cp4:6.2": "yadi eti vanibbako;",
  "cp4:6.3": "Laddhā yadicchakaṃ bhogaṃ,",
  "cp4:6.4": "pūrahatthova gacchati.",
  "cp4:7.1": "Evarūpaṃ mahādānaṃ,",
  "cp4:7.2": "Adāsiṃ yāvajīvikaṃ;",
  "cp4:7.3": "Napāhaṃ dessaṃ dhanaṃ dammi,",
  "cp4:7.4": "Napi natthi nicayo mayi.",
  "cp4:8.1": "Yathāpi āturo nāma,",
  "cp4:8.2": "rogato parimuttiyā;",
  "cp4:8.3": "Dhanena vejjaṃ tappetvā,",
  "cp4:8.4": "rogato parimuccati.",
  "cp4:9.1": "Tathevāhaṃ jānamāno,",
  "cp4:9.2": "paripūretumasesato;",
  "cp4:9.3": "Ūnamanaṃ pūrayituṃ,",
  "cp4:9.4": "demi dānaṃ vanibbake;",
  "cp4:9.5": "Nirālayo apaccāso,",
  "cp4:9.6": "sambodhimanupattiyā”ti.",
  "cp4:10.1": "Mahāsudassanacariyaṃ catutthaṃ."
}