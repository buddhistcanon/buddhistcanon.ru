{
  "thig16.1:0.1": "Therīgāthā",
  "thig16.1:0.2": "Mahānipāta",
  "thig16.1:0.3": "1. Sumedhātherīgāthā",
  "thig16.1:1.1": "Mantāvatiyā nagare,",
  "thig16.1:1.2": "Rañño koñcassa aggamahesiyā;",
  "thig16.1:1.3": "Dhītā āsiṃ sumedhā,",
  "thig16.1:1.4": "Pasāditā sāsanakarehi.",
  "thig16.1:2.1": "Sīlavatī cittakathā,",
  "thig16.1:2.2": "Bahussutā buddhasāsane vinitā;",
  "thig16.1:2.3": "Mātāpitaro upagamma,",
  "thig16.1:2.4": "Bhaṇati “ubhayo nisāmetha.",
  "thig16.1:3.1": "Nibbānābhiratāhaṃ,",
  "thig16.1:3.2": "Asassataṃ bhavagataṃ yadipi dibbaṃ;",
  "thig16.1:3.3": "Kimaṅgaṃ pana tucchā kāmā,",
  "thig16.1:3.4": "Appassādā bahuvighātā.",
  "thig16.1:4.1": "Kāmā kaṭukā āsī,",
  "thig16.1:4.2": "Visūpamā yesu mucchitā bālā;",
  "thig16.1:4.3": "Te dīgharattaṃ niraye,",
  "thig16.1:4.4": "Samappitā haññante dukkhitā.",
  "thig16.1:5.1": "Socanti pāpakammā,",
  "thig16.1:5.2": "Vinipāte pāpavaddhino sadā;",
  "thig16.1:5.3": "Kāyena ca vācāya ca,",
  "thig16.1:5.4": "Manasā ca asaṃvutā bālā.",
  "thig16.1:6.1": "Bālā te duppaññā,",
  "thig16.1:6.2": "Acetanā dukkhasamudayoruddhā;",
  "thig16.1:6.3": "Desente ajānantā,",
  "thig16.1:6.4": "Na bujjhare ariyasaccāni.",
  "thig16.1:7.1": "Saccāni amma buddhavaradesitāni,",
  "thig16.1:7.2": "Te bahutarā ajānantā ye;",
  "thig16.1:7.3": "Abhinandanti bhavagataṃ,",
  "thig16.1:7.4": "Pihenti devesu upapattiṃ.",
  "thig16.1:8.1": "Devesupi upapatti,",
  "thig16.1:8.2": "Asassatā bhavagate aniccamhi;",
  "thig16.1:8.3": "Na ca santasanti bālā,",
  "thig16.1:8.4": "Punappunaṃ jāyitabbassa.",
  "thig16.1:9.1": "Cattāro vinipātā,",
  "thig16.1:9.2": "Duve ca gatiyo kathañci labbhanti;",
  "thig16.1:9.3": "Na ca vinipātagatānaṃ,",
  "thig16.1:9.4": "Pabbajjā atthi nirayesu.",
  "thig16.1:10.1": "Anujānātha maṃ ubhayo,",
  "thig16.1:10.2": "Pabbajituṃ dasabalassa pāvacane;",
  "thig16.1:10.3": "Appossukkā ghaṭissaṃ,",
  "thig16.1:10.4": "Jātimaraṇappahānāya.",
  "thig16.1:11.1": "Kiṃ bhavagate abhinanditena,",
  "thig16.1:11.2": "Kāyakalinā asārena;",
  "thig16.1:11.3": "Bhavataṇhāya nirodhā,",
  "thig16.1:11.4": "Anujānātha pabbajissāmi.",
  "thig16.1:12.1": "Buddhānaṃ uppādo vivajjito,",
  "thig16.1:12.2": "Akkhaṇo khaṇo laddho;",
  "thig16.1:12.3": "Sīlāni brahmacariyaṃ,",
  "thig16.1:12.4": "Yāvajīvaṃ na dūseyyaṃ”.",
  "thig16.1:13.1": "Evaṃ bhaṇati sumedhā,",
  "thig16.1:13.2": "Mātāpitaro “na tāva āhāraṃ;",
  "thig16.1:13.3": "Āharissaṃ gahaṭṭhā,",
  "thig16.1:13.4": "Maraṇavasaṃ gatāva hessāmi”.",
  "thig16.1:14.1": "Mātā dukkhitā rodati pitā ca,",
  "thig16.1:14.2": "Assā sabbaso samabhihato;",
  "thig16.1:14.3": "Ghaṭenti saññāpetuṃ,",
  "thig16.1:14.4": "Pāsādatale chamāpatitaṃ.",
  "thig16.1:15.1": "“Uṭṭhehi puttaka kiṃ soci,",
  "thig16.1:15.2": "Tena dinnāsi vāraṇavatimhi;",
  "thig16.1:15.3": "Rājā anīkaratto,",
  "thig16.1:15.4": "Abhirūpo tassa tvaṃ dinnā.",
  "thig16.1:16.1": "Aggamahesī bhavissasi,",
  "thig16.1:16.2": "Anikarattassa rājino bhariyā;",
  "thig16.1:16.3": "Sīlāni brahmacariyaṃ,",
  "thig16.1:16.4": "Pabbajjā dukkarā puttaka.",
  "thig16.1:17.1": "Rajje āṇā dhanamissariyaṃ,",
  "thig16.1:17.2": "Bhogā sukhā daharikāsi;",
  "thig16.1:17.3": "Bhuñjāhi kāmabhoge,",
  "thig16.1:17.4": "Vāreyyaṃ hotu te putta”.",
  "thig16.1:18.1": "Atha ne bhaṇati sumedhā,",
  "thig16.1:18.2": "“Mā edisikāni bhavagatamasāraṃ;",
  "thig16.1:18.3": "Pabbajjā vā hohiti,",
  "thig16.1:18.4": "Maraṇaṃ vā me na ceva vāreyyaṃ.",
  "thig16.1:19.1": "Kimiva pūtikāyamasuciṃ,",
  "thig16.1:19.2": "Savanagandhaṃ bhayānakaṃ kuṇapaṃ;",
  "thig16.1:19.3": "Abhisaṃviseyyaṃ bhastaṃ,",
  "thig16.1:19.4": "Asakiṃ paggharitaṃ asucipuṇṇaṃ.",
  "thig16.1:20.1": "Kimiva tahaṃ jānantī,",
  "thig16.1:20.2": "Vikūlakaṃ maṃsasoṇitupalittaṃ;",
  "thig16.1:20.3": "Kimikulālayaṃ sakuṇabhattaṃ,",
  "thig16.1:20.4": "Kaḷevaraṃ kissa diyyati.",
  "thig16.1:21.1": "Nibbuyhati susānaṃ,",
  "thig16.1:21.2": "Aciraṃ kāyo apetaviññāṇo;",
  "thig16.1:21.3": "Chuddho kaḷiṅgaraṃ viya,",
  "thig16.1:21.4": "Jigucchamānehi ñātīhi.",
  "thig16.1:22.1": "Chuddhūna naṃ susāne,",
  "thig16.1:22.2": "Parabhattaṃ nhāyanti jigucchantā;",
  "thig16.1:22.3": "Niyakā mātāpitaro,",
  "thig16.1:22.4": "Kiṃ pana sādhāraṇā janatā.",
  "thig16.1:23.1": "Ajjhositā asāre,",
  "thig16.1:23.2": "Kaḷevare aṭṭhinhārusaṃghāte;",
  "thig16.1:23.3": "Kheḷassuccārassava,",
  "thig16.1:23.4": "Paripuṇṇe pūtikāyamhi.",
  "thig16.1:24.1": "Yo naṃ vinibbhujitvā,",
  "thig16.1:24.2": "Abbhantaramassa bāhiraṃ kayirā;",
  "thig16.1:24.3": "Gandhassa asahamānā,",
  "thig16.1:24.4": "Sakāpi mātā jiguccheyya.",
  "thig16.1:25.1": "Khandhadhātuāyatanaṃ,",
  "thig16.1:25.2": "Saṅkhataṃ jātimūlakaṃ dukkhaṃ;",
  "thig16.1:25.3": "Yoniso anuvicinantī,",
  "thig16.1:25.4": "Vāreyyaṃ kissa iccheyyaṃ.",
  "thig16.1:26.1": "Divase divase tisatti,",
  "thig16.1:26.2": "Satāni navanavā pateyyuṃ kāyamhi;",
  "thig16.1:26.3": "Vassasatampi ca ghāto,",
  "thig16.1:26.4": "Seyyo dukkhassa cevaṃ khayo.",
  "thig16.1:27.1": "Ajjhupagacche ghātaṃ,",
  "thig16.1:27.2": "Yo viññāyevaṃ satthuno vacanaṃ;",
  "thig16.1:27.3": "‘Dīgho tesaṃ saṃsāro,",
  "thig16.1:27.4": "Punappunaṃ haññamānānaṃ’.",
  "thig16.1:28.1": "Devesu manussesu ca,",
  "thig16.1:28.2": "Tiracchānayoniyā asurakāye;",
  "thig16.1:28.3": "Petesu ca nirayesu ca,",
  "thig16.1:28.4": "Aparimitā dissare ghātā.",
  "thig16.1:29.1": "Ghātā nirayesu bahū,",
  "thig16.1:29.2": "Vinipātagatassa pīḷiyamānassa;",
  "thig16.1:29.3": "Devesupi attāṇaṃ,",
  "thig16.1:29.4": "Nibbānasukhā paraṃ natthi.",
  "thig16.1:30.1": "Pattā te nibbānaṃ,",
  "thig16.1:30.2": "Ye yuttā dasabalassa pāvacane;",
  "thig16.1:30.3": "Appossukkā ghaṭenti,",
  "thig16.1:30.4": "Jātimaraṇappahānāya.",
  "thig16.1:31.1": "Ajjeva tātabhinikkha-",
  "thig16.1:31.2": "Missaṃ bhogehi kiṃ asārehi;",
  "thig16.1:31.3": "Nibbinnā me kāmā,",
  "thig16.1:31.4": "Vantasamā tālavatthukatā”.",
  "thig16.1:32.1": "Sā cevaṃ bhaṇati pitara-",
  "thig16.1:32.2": "Manīkaratto ca yassa sā dinnā;",
  "thig16.1:32.3": "Upayāsi vāraṇavate,",
  "thig16.1:32.4": "Vāreyyamupaṭṭhite kāle.",
  "thig16.1:33.1": "Atha asitanicitamuduke,",
  "thig16.1:33.2": "Kese khaggena chindiya sumedhā;",
  "thig16.1:33.3": "Pāsādaṃ pidahitvā,",
  "thig16.1:33.4": "Paṭhamajjhānaṃ samāpajji.",
  "thig16.1:34.1": "Sā ca tahiṃ samāpannā,",
  "thig16.1:34.2": "Anīkaratto ca āgato nagaraṃ;",
  "thig16.1:34.3": "Pāsāde ca sumedhā,",
  "thig16.1:34.4": "Aniccasaññaṃ subhāveti.",
  "thig16.1:35.1": "Sā ca manasi karoti,",
  "thig16.1:35.2": "Anīkaratto ca āruhī turitaṃ;",
  "thig16.1:35.3": "Maṇikanakabhūsitaṅgo,",
  "thig16.1:35.4": "Katañjalī yācati sumedhaṃ.",
  "thig16.1:36.1": "“Rajje āṇādhanamissa-",
  "thig16.1:36.2": "Riyaṃ bhogā sukhā daharikāsi;",
  "thig16.1:36.3": "Bhuñjāhi kāmabhoge,",
  "thig16.1:36.4": "Kāmasukhā dullabhā loke.",
  "thig16.1:37.1": "Nissaṭṭhaṃ te rajjaṃ,",
  "thig16.1:37.2": "Bhoge bhuñjassu dehi dānāni;",
  "thig16.1:37.3": "Mā dummanā ahosi,",
  "thig16.1:37.4": "Mātāpitaro te dukkhitā”.",
  "thig16.1:38.1": "Taṃ taṃ bhaṇati sumedhā,",
  "thig16.1:38.2": "Kāmehi anatthikā vigatamohā;",
  "thig16.1:38.3": "“Mā kāme abhinandi,",
  "thig16.1:38.4": "Kāmesvādīnavaṃ passa.",
  "thig16.1:39.1": "Cātuddīpo rājā,",
  "thig16.1:39.2": "Mandhātā āsi kāmabhoginamaggo;",
  "thig16.1:39.3": "Atitto kālaṅkato,",
  "thig16.1:39.4": "Na cassa paripūritā icchā.",
  "thig16.1:40.1": "Satta ratanāni vasseyya,",
  "thig16.1:40.2": "Vuṭṭhimā dasadisā samantena;",
  "thig16.1:40.3": "Na catthi titti kāmānaṃ,",
  "thig16.1:40.4": "Atittāva maranti narā.",
  "thig16.1:41.1": "Asisūnūpamā kāmā,",
  "thig16.1:41.2": "kāmā sappasiropamā;",
  "thig16.1:41.3": "Ukkopamā anudahanti,",
  "thig16.1:41.4": "aṭṭhikaṅkala sannibhā.",
  "thig16.1:42.1": "Aniccā adhuvā kāmā,",
  "thig16.1:42.2": "bahudukkhā mahāvisā;",
  "thig16.1:42.3": "Ayoguḷova santatto,",
  "thig16.1:42.4": "aghamūlā dukhapphalā.",
  "thig16.1:43.1": "Rukkhapphalūpamā kāmā,",
  "thig16.1:43.2": "maṃsapesūpamā dukhā;",
  "thig16.1:43.3": "Supinopamā vañcaniyā,",
  "thig16.1:43.4": "kāmā yācitakūpamā.",
  "thig16.1:44.1": "Sattisūlūpamā kāmā,",
  "thig16.1:44.2": "rogo gaṇḍo aghaṃ nighaṃ;",
  "thig16.1:44.3": "Aṅgārakāsusadisā,",
  "thig16.1:44.4": "aghamūlaṃ bhayaṃ vadho.",
  "thig16.1:45.1": "Evaṃ bahudukkhā kāmā,",
  "thig16.1:45.2": "akkhātā antarāyikā;",
  "thig16.1:45.3": "Gacchatha na me bhavagate,",
  "thig16.1:45.4": "vissāso atthi attano.",
  "thig16.1:46.1": "Kiṃ mama paro karissati,",
  "thig16.1:46.2": "Attano sīsamhi ḍayhamānamhi;",
  "thig16.1:46.3": "Anubandhe jarāmaraṇe,",
  "thig16.1:46.4": "Tassa ghātāya ghaṭitabbaṃ”.",
  "thig16.1:47.1": "Dvāraṃ apāpuritvānahaṃ,",
  "thig16.1:47.2": "Mātāpitaro anīkarattañca;",
  "thig16.1:47.3": "Disvāna chamaṃ nisinne,",
  "thig16.1:47.4": "Rodante idamavocaṃ.",
  "thig16.1:48.1": "“Dīgho bālānaṃ saṃsāro,",
  "thig16.1:48.2": "Punappunañca rodataṃ;",
  "thig16.1:48.3": "Anamatagge pitu maraṇe,",
  "thig16.1:48.4": "Bhātu vadhe attano ca vadhe.",
  "thig16.1:49.1": "Assu thaññaṃ rudhiraṃ,",
  "thig16.1:49.2": "Saṃsāraṃ anamataggato saratha;",
  "thig16.1:49.3": "Sattānaṃ saṃsarataṃ,",
  "thig16.1:49.4": "Sarāhi aṭṭhīnañca sannicayaṃ.",
  "thig16.1:50.1": "Sara caturodadhī,",
  "thig16.1:50.2": "Upanīte assuthaññarudhiramhi;",
  "thig16.1:50.3": "Sara ekakappamaṭṭhīnaṃ,",
  "thig16.1:50.4": "Sañcayaṃ vipulena samaṃ.",
  "thig16.1:51.1": "Anamatagge saṃsarato,",
  "thig16.1:51.2": "Mahiṃ jambudīpamupanītaṃ;",
  "thig16.1:51.3": "Kolaṭṭhimattaguḷikā,",
  "thig16.1:51.4": "Mātā mātusveva nappahonti.",
  "thig16.1:52.1": "Tiṇakaṭṭhasākhāpalāsaṃ,",
  "thig16.1:52.2": "Upanītaṃ anamataggato sara;",
  "thig16.1:52.3": "Caturaṅgulikā ghaṭikā,",
  "thig16.1:52.4": "Pitupitusveva nappahonti.",
  "thig16.1:53.1": "Sara kāṇakacchapaṃ pubba-",
  "thig16.1:53.2": "Samudde aparato ca yugachiddaṃ;",
  "thig16.1:53.3": "Siraṃ tassa ca paṭimukkaṃ,",
  "thig16.1:53.4": "Manussalābhamhi opammaṃ.",
  "thig16.1:54.1": "Sara rūpaṃ pheṇapiṇḍopa-",
  "thig16.1:54.2": "Massa kāyakalino asārassa;",
  "thig16.1:54.3": "Khandhe passa anicce,",
  "thig16.1:54.4": "Sarāhi niraye bahuvighāte.",
  "thig16.1:55.1": "Sara kaṭasiṃ vaḍḍhente,",
  "thig16.1:55.2": "Punappunaṃ tāsu tāsu jātīsu;",
  "thig16.1:55.3": "Sara kumbhīlabhayāni ca,",
  "thig16.1:55.4": "Sarāhi cattāri saccāni.",
  "thig16.1:56.1": "Amatamhi vijjamāne,",
  "thig16.1:56.2": "Kiṃ tava pañcakaṭukena pītena;",
  "thig16.1:56.3": "Sabbā hi kāmaratiyo,",
  "thig16.1:56.4": "Kaṭukatarā pañcakaṭukena.",
  "thig16.1:57.1": "Amatamhi vijjamāne,",
  "thig16.1:57.2": "Kiṃ tava kāmehi ye pariḷāhā;",
  "thig16.1:57.3": "Sabbā hi kāmaratiyo,",
  "thig16.1:57.4": "Jalitā kuthitā kampitā santāpitā.",
  "thig16.1:58.1": "Asapattamhi samāne,",
  "thig16.1:58.2": "Kiṃ tava kāmehi ye bahusapattā;",
  "thig16.1:58.3": "Rājaggicoraudakappiyehi,",
  "thig16.1:58.4": "Sādhāraṇā kāmā bahusapattā.",
  "thig16.1:59.1": "Mokkhamhi vijjamāne,",
  "thig16.1:59.2": "Kiṃ tava kāmehi yesu vadhabandho;",
  "thig16.1:59.3": "Kāmesu hi asakāmā,",
  "thig16.1:59.4": "Vadhabandhadukhāni anubhonti.",
  "thig16.1:60.1": "Ādīpitā tiṇukkā,",
  "thig16.1:60.2": "Gaṇhantaṃ dahanti neva muñcantaṃ;",
  "thig16.1:60.3": "Ukkopamā hi kāmā,",
  "thig16.1:60.4": "Dahanti ye te na muñcanti.",
  "thig16.1:61.1": "Mā appakassa hetu,",
  "thig16.1:61.2": "Kāmasukhassa vipulaṃ jahī sukhaṃ;",
  "thig16.1:61.3": "Mā puthulomova baḷisaṃ,",
  "thig16.1:61.4": "Gilitvā pacchā vihaññasi.",
  "thig16.1:62.1": "Kāmaṃ kāmesu damassu,",
  "thig16.1:62.2": "Tāva sunakhova saṅkhalābaddho;",
  "thig16.1:62.3": "Kāhinti khu taṃ kāmā,",
  "thig16.1:62.4": "Chātā sunakhaṃva caṇḍālā.",
  "thig16.1:63.1": "Aparimitañca dukkhaṃ,",
  "thig16.1:63.2": "Bahūni ca cittadomanassāni;",
  "thig16.1:63.3": "Anubhohisi kāmayutto,",
  "thig16.1:63.4": "Paṭinissaja addhuve kāme.",
  "thig16.1:64.1": "Ajaramhi vijjamāne,",
  "thig16.1:64.2": "Kiṃ tava kāmehi yesu jarā;",
  "thig16.1:64.3": "Maraṇabyādhigahitā,",
  "thig16.1:64.4": "Sabbā sabbattha jātiyo.",
  "thig16.1:65.1": "Idamajaramidamamaraṃ,",
  "thig16.1:65.2": "Idamajarāmaraṃ padamasokaṃ;",
  "thig16.1:65.3": "Asapattamasambādhaṃ,",
  "thig16.1:65.4": "Akhalitamabhayaṃ nirupatāpaṃ.",
  "thig16.1:66.1": "Adhigatamidaṃ bahūhi,",
  "thig16.1:66.2": "Amataṃ ajjāpi ca labhanīyamidaṃ;",
  "thig16.1:66.3": "Yo yoniso payuñjati,",
  "thig16.1:66.4": "Na ca sakkā aghaṭamānena”.",
  "thig16.1:67.1": "Evaṃ bhaṇati sumedhā,",
  "thig16.1:67.2": "Saṅkhāragate ratiṃ alabhamānā;",
  "thig16.1:67.3": "Anunentī anikarattaṃ,",
  "thig16.1:67.4": "Kese ca chamaṃ khipi sumedhā.",
  "thig16.1:68.1": "Uṭṭhāya anikaratto,",
  "thig16.1:68.2": "Pañjaliko yācatassā pitaraṃ so;",
  "thig16.1:68.3": "“Vissajjetha sumedhaṃ,",
  "thig16.1:68.4": "Pabbajituṃ vimokkhasaccadassā”.",
  "thig16.1:69.1": "Vissajjitā mātāpitūhi,",
  "thig16.1:69.2": "pabbaji sokabhayabhītā;",
  "thig16.1:69.3": "Cha abhiññā sacchikatā,",
  "thig16.1:69.4": "aggaphalaṃ sikkhamānāya.",
  "thig16.1:70.1": "Acchariyamabbhutaṃ taṃ,",
  "thig16.1:70.2": "Nibbānaṃ āsi rājakaññāya;",
  "thig16.1:70.3": "Pubbenivāsacaritaṃ,",
  "thig16.1:70.4": "Yathā byākari pacchime kāle.",
  "thig16.1:71.1": "“Bhagavati koṇāgamane,",
  "thig16.1:71.2": "Saṃghārāmamhi navanivesamhi;",
  "thig16.1:71.3": "Sakhiyo tisso janiyo,",
  "thig16.1:71.4": "Vihāradānaṃ adāsimha.",
  "thig16.1:72.1": "Dasakkhattuṃ satakkhattuṃ,",
  "thig16.1:72.2": "Dasasatakkhattuṃ satāni ca satakkhattuṃ;",
  "thig16.1:72.3": "Devesu uppajjimha,",
  "thig16.1:72.4": "Ko pana vādo manussesu.",
  "thig16.1:73.1": "Devesu mahiddhikā ahumha,",
  "thig16.1:73.2": "Mānusakamhi ko pana vādo;",
  "thig16.1:73.3": "Sattaratanassa mahesī,",
  "thig16.1:73.4": "Itthiratanaṃ ahaṃ āsiṃ.",
  "thig16.1:74.1": "So hetu so pabhavo,",
  "thig16.1:74.2": "Taṃ mūlaṃ sāva sāsane khantī;",
  "thig16.1:74.3": "Taṃ paṭhamasamodhānaṃ,",
  "thig16.1:74.4": "Taṃ dhammaratāya nibbānaṃ.",
  "thig16.1:75.1": "Evaṃ karonti ye sadda-",
  "thig16.1:75.2": "Hanti vacanaṃ anomapaññassa;",
  "thig16.1:75.3": "Nibbindanti bhavagate,",
  "thig16.1:75.4": "Nibbinditvā virajjantī”ti.",
  "thig16.1:76.1": "Itthaṃ sudaṃ sumedhā therī gāthāyo abhāsitthāti.",
  "thig16.1:76.2": "Mahānipāto niṭṭhito.",
  "thig16.1:77.0": "Samattā therīgāthāyo",
  "thig16.1:77.1": "Gāthāsatāni cattāri,",
  "thig16.1:77.2": "asīti puna cuddasa;",
  "thig16.1:77.3": "Theriyekuttarasatā,",
  "thig16.1:77.4": "sabbā tā āsavakkhayāti.",
  "thig16.1:77.5": "Therīgāthāpāḷi niṭṭhitā."
}