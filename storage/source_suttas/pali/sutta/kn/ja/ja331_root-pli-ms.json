{
  "ja331:0.1": "Jātaka",
  "ja331:0.2": "Catukkanipāta",
  "ja331:0.3": "Kokilavagga",
  "ja331:0.4": "1. Kokilajātaka",
  "ja331:1.1": "“Yo ve kāle asampatte,",
  "ja331:1.2": "ativelaṃ pabhāsati;",
  "ja331:1.3": "Evaṃ so nihato seti,",
  "ja331:1.4": "kokilāyiva atrajo.",
  "ja331:2.1": "Na hi satthaṃ sunisitaṃ,",
  "ja331:2.2": "visaṃ halāhalāmiva;",
  "ja331:2.3": "Evaṃ nikaṭṭhe pāteti,",
  "ja331:2.4": "vācā dubbhāsitā yathā.",
  "ja331:3.1": "Tasmā kāle akāle vā,",
  "ja331:3.2": "vācaṃ rakkheyya paṇḍito;",
  "ja331:3.3": "Nātivelaṃ pabhāseyya,",
  "ja331:3.4": "api attasamamhi vā.",
  "ja331:4.1": "Yo ca kāle mitaṃ bhāse,",
  "ja331:4.2": "matipubbo vicakkhaṇo;",
  "ja331:4.3": "Sabbe amitte ādeti,",
  "ja331:4.4": "supaṇṇo uragāmivā”ti.",
  "ja331:5.1": "Kokilajātakaṃ paṭhamaṃ."
}