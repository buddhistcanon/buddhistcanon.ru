{
  "ja487:0.1": "Jātaka",
  "ja487:0.2": "Pakiṇṇakanipāta",
  "ja487:0.3": "Sālikedāravagga",
  "ja487:0.4": "4. Uddālakajātaka",
  "ja487:1.1": "“Kharājinā jaṭilā paṅkadantā,",
  "ja487:1.2": "Dummakkharūpā ye mantaṃ jappanti;",
  "ja487:1.3": "Kaccinnu te mānusake payoge,",
  "ja487:1.4": "Idaṃ vidū parimuttā apāyā”.",
  "ja487:2.1": "“Pāpāni kammāni karetha rāja,",
  "ja487:2.2": "Bahussuto ce na careyya dhammaṃ;",
  "ja487:2.3": "Sahassavedopi na taṃ paṭicca,",
  "ja487:2.4": "Dukkhā pamucce caraṇaṃ apatvā”.",
  "ja487:3.1": "“Sahassavedopi na taṃ paṭicca,",
  "ja487:3.2": "Dukkhā pamucce caraṇaṃ apatvā;",
  "ja487:3.3": "Maññāmi vedā aphalā bhavanti,",
  "ja487:3.4": "Sasaṃyamaṃ caraṇaññeva saccaṃ”.",
  "ja487:4.1": "“Na heva vedā aphalā bhavanti,",
  "ja487:4.2": "Sasaṃyamaṃ caraṇaññeva saccaṃ;",
  "ja487:4.3": "Kittiñhi pappoti adhicca vede,",
  "ja487:4.4": "Santiṃ puṇāti caraṇena danto”.",
  "ja487:5.1": "“Bhaccā mātā pitā bandhū,",
  "ja487:5.2": "yena jāto sayeva so;",
  "ja487:5.3": "Uddālako ahaṃ bhoto,",
  "ja487:5.4": "sottiyākulavaṃsako”.",
  "ja487:6.1": "“Kathaṃ bho brāhmaṇo hoti,",
  "ja487:6.2": "kathaṃ bhavati kevalī;",
  "ja487:6.3": "Kathañca parinibbānaṃ,",
  "ja487:6.4": "dhammaṭṭho kinti vuccati”.",
  "ja487:7.1": "“Niraṃkatvā aggimādāya brāhmaṇo,",
  "ja487:7.2": "Āpo siñcaṃ yajaṃ usseti yūpaṃ;",
  "ja487:7.3": "Evaṃkaro brāhmaṇo hoti khemī,",
  "ja487:7.4": "Dhamme ṭhitaṃ tena amāpayiṃsu”.",
  "ja487:8.1": "“Na suddhi secanenatthi,",
  "ja487:8.2": "nāpi kevalī brāhmaṇo;",
  "ja487:8.3": "Na khantī nāpi soraccaṃ,",
  "ja487:8.4": "nāpi so parinibbuto”.",
  "ja487:9.1": "“Kathaṃ so brāhmaṇo hoti,",
  "ja487:9.2": "kathaṃ bhavati kevalī;",
  "ja487:9.3": "Kathañca parinibbānaṃ,",
  "ja487:9.4": "dhammaṭṭho kinti vuccati”.",
  "ja487:10.1": "“Akhettabandhū amamo nirāso,",
  "ja487:10.2": "Nillobhapāpo bhavalobhakhīṇo;",
  "ja487:10.3": "Evaṃkaro brāhmaṇo hoti khemī,",
  "ja487:10.4": "Dhamme ṭhitaṃ tena amāpayiṃsu”.",
  "ja487:11.1": "“Khattiyā brāhmaṇā vessā,",
  "ja487:11.2": "suddā caṇḍālapukkusā;",
  "ja487:11.3": "Sabbeva soratā dantā,",
  "ja487:11.4": "sabbeva parinibbutā;",
  "ja487:11.5": "Sabbesaṃ sītibhūtānaṃ,",
  "ja487:11.6": "atthi seyyotha pāpiyo”.",
  "ja487:12.1": "“Khattiyā brāhmaṇā vessā,",
  "ja487:12.2": "suddā caṇḍālapukkusā;",
  "ja487:12.3": "Sabbeva soratā dantā,",
  "ja487:12.4": "sabbeva parinibbutā;",
  "ja487:12.5": "Sabbesaṃ sītibhūtānaṃ,",
  "ja487:12.6": "natthi seyyotha pāpiyo”.",
  "ja487:13.1": "“Khattiyā brāhmaṇā vessā,",
  "ja487:13.2": "suddā caṇḍālapukkusā;",
  "ja487:13.3": "Sabbeva soratā dantā,",
  "ja487:13.4": "sabbeva parinibbutā.",
  "ja487:14.1": "Sabbesaṃ sītibhūtānaṃ,",
  "ja487:14.2": "Natthi seyyotha pāpiyo;",
  "ja487:14.3": "Panatthaṃ carasi brahmaññaṃ,",
  "ja487:14.4": "Sottiyākulavaṃsataṃ”.",
  "ja487:15.1": "“Nānārattehi vatthehi,",
  "ja487:15.2": "vimānaṃ bhavati chāditaṃ;",
  "ja487:15.3": "Na tesaṃ chāyā vatthānaṃ,",
  "ja487:15.4": "so rāgo anupajjatha.",
  "ja487:16.1": "Evameva manussesu,",
  "ja487:16.2": "yadā sujjhanti māṇavā;",
  "ja487:16.3": "Te sajātiṃ pamuñcanti,",
  "ja487:16.4": "dhammamaññāya subbatā”ti.",
  "ja487:17.1": "Uddālakajātakaṃ catutthaṃ."
}