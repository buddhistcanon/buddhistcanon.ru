{
  "ja440:0.1": "Jātaka",
  "ja440:0.2": "Dasakanipāta",
  "ja440:0.3": "Catudvāravagga",
  "ja440:0.4": "2. Kaṇhajātaka",
  "ja440:1.1": "“Kaṇho vatāyaṃ puriso,",
  "ja440:1.2": "kaṇhaṃ bhuñjati bhojanaṃ;",
  "ja440:1.3": "Kaṇhe bhūmipadesasmiṃ,",
  "ja440:1.4": "na mayhaṃ manaso piyo”.",
  "ja440:2.1": "“Na kaṇho tacasā hoti,",
  "ja440:2.2": "antosāro hi brāhmaṇo;",
  "ja440:2.3": "Yasmiṃ pāpāni kammāni,",
  "ja440:2.4": "sa ve kaṇho sujampati”.",
  "ja440:3.1": "“Etasmiṃ te sulapite,",
  "ja440:3.2": "patirūpe subhāsite;",
  "ja440:3.3": "Varaṃ brāhmaṇa te dammi,",
  "ja440:3.4": "yaṃ kiñci manasicchasi”.",
  "ja440:4.1": "“Varañce me ado sakka,",
  "ja440:4.2": "sabbabhūtānamissara;",
  "ja440:4.3": "Sunikkodhaṃ suniddosaṃ,",
  "ja440:4.4": "nillobhaṃ vuttimattano;",
  "ja440:4.5": "Nisnehamabhikaṅkhāmi,",
  "ja440:4.6": "ete me caturo vare”.",
  "ja440:5.1": "“Kiṃ nu kodhe vā dose vā,",
  "ja440:5.2": "lobhe snehe ca brāhmaṇa;",
  "ja440:5.3": "Ādīnavaṃ tvaṃ passasi,",
  "ja440:5.4": "taṃ me akkhāhi pucchito”.",
  "ja440:6.1": "“Appo hutvā bahu hoti,",
  "ja440:6.2": "vaḍḍhate so akhantijo;",
  "ja440:6.3": "Āsaṅgī bahupāyāso,",
  "ja440:6.4": "tasmā kodhaṃ na rocaye.",
  "ja440:7.1": "Duṭṭhassa pharusā vācā,",
  "ja440:7.2": "parāmāso anantarā;",
  "ja440:7.3": "Tato pāṇi tato daṇḍo,",
  "ja440:7.4": "satthassa paramā gati;",
  "ja440:7.5": "Doso kodhasamuṭṭhāno,",
  "ja440:7.6": "tasmā dosaṃ na rocaye.",
  "ja440:8.1": "Ālopa sāhasākārā,",
  "ja440:8.2": "nikatī vañcanāni ca;",
  "ja440:8.3": "Dissanti lobhadhammesu,",
  "ja440:8.4": "tasmā lobhaṃ na rocaye.",
  "ja440:9.1": "Snehasaṅgathitā ganthā,",
  "ja440:9.2": "senti manomayā puthū;",
  "ja440:9.3": "Te bhusaṃ upatāpenti,",
  "ja440:9.4": "tasmā snehaṃ na rocaye”.",
  "ja440:10.1": "“Etasmiṃ te sulapite,",
  "ja440:10.2": "patirūpe subhāsite;",
  "ja440:10.3": "Varaṃ brāhmaṇa te dammi,",
  "ja440:10.4": "yaṃ kiñci manasicchasi”.",
  "ja440:11.1": "“Varañce me ado sakka,",
  "ja440:11.2": "sabbabhūtānamissara;",
  "ja440:11.3": "Araññe me viharato,",
  "ja440:11.4": "niccaṃ ekavihārino;",
  "ja440:11.5": "Ābādhā mā uppajjeyyuṃ,",
  "ja440:11.6": "antarāyakarā bhusā”.",
  "ja440:12.1": "“Etasmiṃ te sulapite,",
  "ja440:12.2": "patirūpe subhāsite;",
  "ja440:12.3": "Varaṃ brāhmaṇa te dammi,",
  "ja440:12.4": "yaṃ kiñci manasicchasi”.",
  "ja440:13.1": "“Varañce me ado sakka,",
  "ja440:13.2": "sabbabhūtānamissara;",
  "ja440:13.3": "Na mano vā sarīraṃ vā,",
  "ja440:13.4": "maṃ-kate sakka kassaci;",
  "ja440:13.5": "Kadāci upahaññetha,",
  "ja440:13.6": "etaṃ sakka varaṃ vare”ti.",
  "ja440:14.1": "Kaṇhajātakaṃ dutiyaṃ."
}