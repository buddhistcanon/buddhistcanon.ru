{
  "ja403:0.1": "Jātaka",
  "ja403:0.2": "Sattakanipāta",
  "ja403:0.3": "Kukkuvagga",
  "ja403:0.4": "8. Aṭṭhisenakajātaka",
  "ja403:1.1": "“Yeme ahaṃ na jānāmi,",
  "ja403:1.2": "aṭṭhisena vanibbake;",
  "ja403:1.3": "Te maṃ saṅgamma yācanti,",
  "ja403:1.4": "kasmā maṃ tvaṃ na yācasi”.",
  "ja403:2.1": "“Yācako appiyo hoti,",
  "ja403:2.2": "yācaṃ adadamappiyo;",
  "ja403:2.3": "Tasmāhaṃ taṃ na yācāmi,",
  "ja403:2.4": "mā me videssanā ahu”.",
  "ja403:3.1": "“Yo ve yācanajīvāno,",
  "ja403:3.2": "kāle yācaṃ na yācati;",
  "ja403:3.3": "Parañca puññā dhaṃseti,",
  "ja403:3.4": "attanāpi na jīvati.",
  "ja403:4.1": "Yo ca yācanajīvāno,",
  "ja403:4.2": "kāle yācañhi yācati;",
  "ja403:4.3": "Parañca puññaṃ labbheti,",
  "ja403:4.4": "attanāpi ca jīvati.",
  "ja403:5.1": "Na ve dessanti sappaññā,",
  "ja403:5.2": "Disvā yācakamāgate;",
  "ja403:5.3": "Brahmacāri piyo mesi,",
  "ja403:5.4": "Vada tvaṃ bhaññamicchasi”.",
  "ja403:6.1": "“Na ve yācanti sappaññā,",
  "ja403:6.2": "Dhīro ca veditumarahati;",
  "ja403:6.3": "Uddissa ariyā tiṭṭhanti,",
  "ja403:6.4": "Esā ariyāna yācanā”.",
  "ja403:7.1": "“Dadāmi te brāhmaṇa rohiṇīnaṃ,",
  "ja403:7.2": "Gavaṃ sahassaṃ saha puṅgavena;",
  "ja403:7.3": "Ariyo hi ariyassa kathaṃ na dajjā,",
  "ja403:7.4": "Sutvāna gāthā tava dhammayuttā”ti.",
  "ja403:8.1": "Aṭṭhisenakajātakaṃ aṭṭhamaṃ."
}