{
  "ja542:0.1": "Jātaka",
  "ja542:0.2": "Mahānipāta",
  "ja542:0.3": "Mūgapakkhavagga",
  "ja542:0.4": "5 Umaṅgajātaka",
  "ja542:1.1": "“Pañcālo sabbasenāya,",
  "ja542:1.2": "brahmadattoyamāgato;",
  "ja542:1.3": "Sāyaṃ pañcāliyā senā,",
  "ja542:1.4": "appameyyā mahosadha.",
  "ja542:2.1": "Vīthimatī pattimatī,",
  "ja542:2.2": "sabbasaṅgāmakovidā;",
  "ja542:2.3": "Ohārinī saddavatī,",
  "ja542:2.4": "bherisaṅkhappabodhanā.",
  "ja542:3.1": "Lohavijjālaṅkārābhā,",
  "ja542:3.2": "dhajinī vāmarohinī;",
  "ja542:3.3": "Sippiyehi susampannā,",
  "ja542:3.4": "sūrehi suppatiṭṭhitā.",
  "ja542:4.1": "Dasettha paṇḍitā āhu,",
  "ja542:4.2": "bhūripaññā rahogamā;",
  "ja542:4.3": "Mātā ekādasī rañño,",
  "ja542:4.4": "pañcāliyaṃ pasāsati.",
  "ja542:5.1": "Athetthekasataṃ khatyā,",
  "ja542:5.2": "anuyantā yasassino;",
  "ja542:5.3": "Acchinnaraṭṭhā byathitā,",
  "ja542:5.4": "pañcāliyaṃ vasaṃ gatā.",
  "ja542:6.1": "Yaṃvadā takkarā rañño,",
  "ja542:6.2": "akāmā piyabhāṇino;",
  "ja542:6.3": "Pañcālamanuyāyanti,",
  "ja542:6.4": "akāmā vasino gatā.",
  "ja542:7.1": "Tāya senāya mithilā,",
  "ja542:7.2": "tisandhiparivāritā;",
  "ja542:7.3": "Rājadhānī videhānaṃ,",
  "ja542:7.4": "samantā parikhaññati.",
  "ja542:8.1": "Uddhaṃ tārakajātāva,",
  "ja542:8.2": "samantā parivāritā;",
  "ja542:8.3": "Mahosadha vijānāhi,",
  "ja542:8.4": "kathaṃ mokkho bhavissati”.",
  "ja542:9.1": "“Pāde deva pasārehi,",
  "ja542:9.2": "bhuñja kāme ramassu ca;",
  "ja542:9.3": "Hitvā pañcāliyaṃ senaṃ,",
  "ja542:9.4": "brahmadatto palāyiti”.",
  "ja542:10.1": "“Rājā santhavakāmo te,",
  "ja542:10.2": "ratanāni pavecchati;",
  "ja542:10.3": "Āgacchantu ito dūtā,",
  "ja542:10.4": "mañjukā piyabhāṇino.",
  "ja542:11.1": "Bhāsantu mudukā vācā,",
  "ja542:11.2": "yā vācā paṭinanditā;",
  "ja542:11.3": "Pañcālo ca videho ca,",
  "ja542:11.4": "ubho ekā bhavantu te”.",
  "ja542:12.1": "“Kathaṃ nu kevaṭṭa mahosadhena,",
  "ja542:12.2": "Samāgamo āsi tadiṅgha brūhi;",
  "ja542:12.3": "Kacci te paṭinijjhatto,",
  "ja542:12.4": "Kacci tuṭṭho mahosadho”.",
  "ja542:13.1": "“Anariyarūpo puriso janinda,",
  "ja542:13.2": "Asammodako thaddho asabbhirūpo;",
  "ja542:13.3": "Yathā mūgo ca badhiro ca,",
  "ja542:13.4": "Na kiñcitthaṃ abhāsatha”.",
  "ja542:14.1": "“Addhā idaṃ mantapadaṃ sududdasaṃ,",
  "ja542:14.2": "Attho suddho naraviriyena diṭṭho;",
  "ja542:14.3": "Tathā hi kāyo mama sampavedhati,",
  "ja542:14.4": "Hitvā sayaṃ ko parahatthamessati”.",
  "ja542:15.1": "“Channañhi ekāva matī sameti,",
  "ja542:15.2": "Ye paṇḍitā uttamabhūripattā;",
  "ja542:15.3": "Yānaṃ ayānaṃ atha vāpi ṭhānaṃ,",
  "ja542:15.4": "Mahosadha tvampi matiṃ karohi”.",
  "ja542:16.1": "“Jānāsi kho rāja mahānubhāvo,",
  "ja542:16.2": "Mahabbalo cūḷanibrahmadatto;",
  "ja542:16.3": "Rājā ca taṃ icchati māraṇatthaṃ,",
  "ja542:16.4": "Migaṃ yathā okacarena luddo.",
  "ja542:17.1": "Yathāpi maccho baḷisaṃ,",
  "ja542:17.2": "vaṅkaṃ maṃsena chāditaṃ;",
  "ja542:17.3": "Āmagiddho na jānāti,",
  "ja542:17.4": "maccho maraṇamattano.",
  "ja542:18.1": "Evameva tuvaṃ rāja,",
  "ja542:18.2": "cūḷaneyyassa dhītaraṃ;",
  "ja542:18.3": "Kāmagiddho na jānāsi,",
  "ja542:18.4": "macchova maraṇamattano.",
  "ja542:19.1": "Sace gacchasi pañcālaṃ,",
  "ja542:19.2": "Khippamattaṃ jahissasi;",
  "ja542:19.3": "Migaṃ panthānubandhaṃva,",
  "ja542:19.4": "Mahantaṃ bhayamessati”.",
  "ja542:20.1": "“Mayameva bālamhase eḷamūgā,",
  "ja542:20.2": "Ye uttamatthāni tayī lapimhā;",
  "ja542:20.3": "Kimeva tvaṃ naṅgalakoṭivaḍḍho,",
  "ja542:20.4": "Atthāni jānāsi yathāpi aññe”.",
  "ja542:21.1": "“Imaṃ gale gahetvāna,",
  "ja542:21.2": "nāsetha vijitā mama;",
  "ja542:21.3": "Yo me ratanalābhassa,",
  "ja542:21.4": "antarāyāya bhāsati”.",
  "ja542:22.1": "Tato ca so apakkamma,",
  "ja542:22.2": "vedehassa upantikā;",
  "ja542:22.3": "Atha āmantayī dūtaṃ,",
  "ja542:22.4": "mādharaṃ suvapaṇḍitaṃ.",
  "ja542:23.1": "“Ehi samma haritapakkha,",
  "ja542:23.2": "veyyāvaccaṃ karohi me;",
  "ja542:23.3": "Atthi pañcālarājassa,",
  "ja542:23.4": "sāḷikā sayanapālikā.",
  "ja542:24.1": "Taṃ bandhanena pucchassu,",
  "ja542:24.2": "sā hi sabbassa kovidā;",
  "ja542:24.3": "Sā tesaṃ sabbaṃ jānāti,",
  "ja542:24.4": "rañño ca kosiyassa ca”.",
  "ja542:25.1": "“Āmo”ti so paṭissutvā,",
  "ja542:25.2": "mādharo suvapaṇḍito;",
  "ja542:25.3": "Agamāsi haritapakkho,",
  "ja542:25.4": "sāḷikāya upantikaṃ.",
  "ja542:26.1": "Tato ca kho so gantvāna,",
  "ja542:26.2": "mādharo suvapaṇḍito;",
  "ja542:26.3": "Athāmantayi sugharaṃ,",
  "ja542:26.4": "sāḷikaṃ mañjubhāṇikaṃ.",
  "ja542:27.1": "“Kacci te sughare khamanīyaṃ,",
  "ja542:27.2": "Kacci vesse anāmayaṃ;",
  "ja542:27.3": "Kacci te madhunā lājā,",
  "ja542:27.4": "Labbhate sughare tuvaṃ”.",
  "ja542:28.1": "“Kusalañceva me samma,",
  "ja542:28.2": "atho samma anāmayaṃ;",
  "ja542:28.3": "Atho me madhunā lājā,",
  "ja542:28.4": "labbhate suvapaṇḍita.",
  "ja542:29.1": "Kuto nu samma āgamma,",
  "ja542:29.2": "kassa vā pahito tuvaṃ;",
  "ja542:29.3": "Na ca mesi ito pubbe,",
  "ja542:29.4": "diṭṭho vā yadi vā suto”.",
  "ja542:30.1": "“Ahosiṃ sivirājassa,",
  "ja542:30.2": "pāsāde sayanapālako;",
  "ja542:30.3": "Tato so dhammiko rājā,",
  "ja542:30.4": "baddhe mocesi bandhanā.",
  "ja542:31.1": "Tassa mekā dutiyāsi,",
  "ja542:31.2": "sāḷikā mañjubhāṇikā;",
  "ja542:31.3": "Taṃ tattha avadhī seno,",
  "ja542:31.4": "pekkhato sughare mama.",
  "ja542:32.1": "Tassā kāmā hi sammatto,",
  "ja542:32.2": "āgatosmi tavantike;",
  "ja542:32.3": "Sace kareyya okāsaṃ,",
  "ja542:32.4": "ubhayova vasāmase”.",
  "ja542:33.1": "“Suvova suviṃ kāmeyya,",
  "ja542:33.2": "sāḷiko pana sāḷikaṃ;",
  "ja542:33.3": "Suvassa sāḷikāyeva,",
  "ja542:33.4": "saṃvāso hoti kīdiso”.",
  "ja542:34.1": "“Yoyaṃ kāme kāmayati,",
  "ja542:34.2": "api caṇḍālikāmapi;",
  "ja542:34.3": "Sabbo hi sadiso hoti,",
  "ja542:34.4": "natthi kāme asādiso”.",
  "ja542:35.1": "“Atthi jampāvatī nāma,",
  "ja542:35.2": "mātā sivissa rājino;",
  "ja542:35.3": "Sā bhariyā vāsudevassa,",
  "ja542:35.4": "kaṇhassa mahesī piyā.",
  "ja542:36.1": "Raṭṭhavatī kimpurisī,",
  "ja542:36.2": "sāpi vacchaṃ akāmayi;",
  "ja542:36.3": "Manusso migiyā saddhiṃ,",
  "ja542:36.4": "natthi kāme asādiso.",
  "ja542:37.1": "Handa khvāhaṃ gamissāmi,",
  "ja542:37.2": "sāḷike mañjubhāṇike;",
  "ja542:37.3": "Paccakkhānupadañhetaṃ,",
  "ja542:37.4": "atimaññasi nūna maṃ”.",
  "ja542:38.1": "“Na sirī taramānassa,",
  "ja542:38.2": "mādhara suvapaṇḍita;",
  "ja542:38.3": "Idheva tāva acchassu,",
  "ja542:38.4": "yāva rājāna dakkhasi;",
  "ja542:38.5": "Sossi saddaṃ mudiṅgānaṃ,",
  "ja542:38.6": "ānubhāvañca rājino”.",
  "ja542:39.1": "“Yo nu khvāyaṃ tibbo saddo,",
  "ja542:39.2": "tirojanapade suto;",
  "ja542:39.3": "Dhītā pañcālarājassa,",
  "ja542:39.4": "osadhī viya vaṇṇinī;",
  "ja542:39.5": "Taṃ dassati videhānaṃ,",
  "ja542:39.6": "so vivāho bhavissati”.",
  "ja542:40.1": "“Ediso mā amittānaṃ,",
  "ja542:40.2": "vivāho hotu mādhara;",
  "ja542:40.3": "Yathā pañcālarājassa,",
  "ja542:40.4": "vedehena bhavissati.",
  "ja542:41.1": "Ānayitvāna vedehaṃ,",
  "ja542:41.2": "pañcālānaṃ rathesabho;",
  "ja542:41.3": "Tato naṃ ghātayissati,",
  "ja542:41.4": "nassa sakhī bhavissati”.",
  "ja542:42.1": "“Handa kho maṃ anujānāhi,",
  "ja542:42.2": "rattiyo sattamattiyo;",
  "ja542:42.3": "Yāvāhaṃ sivirājassa,",
  "ja542:42.4": "ārocemi mahesino;",
  "ja542:42.5": "Laddho ca me āvasatho,",
  "ja542:42.6": "sāḷikāya upantikaṃ”.",
  "ja542:43.1": "“Handa kho taṃ anujānāmi,",
  "ja542:43.2": "rattiyo sattamattiyo;",
  "ja542:43.3": "Sace tvaṃ sattarattena,",
  "ja542:43.4": "nāgacchasi mamantike;",
  "ja542:43.5": "Maññe okkantasattaṃ maṃ,",
  "ja542:43.6": "matāya āgamissasi”.",
  "ja542:44.1": "Tato ca kho so gantvāna,",
  "ja542:44.2": "mādharo suvapaṇḍito;",
  "ja542:44.3": "Mahosadhassa akkhāsi,",
  "ja542:44.4": "sāḷikāvacanaṃ idaṃ.",
  "ja542:45.1": "“Yasseva ghare bhuñjeyya bhogaṃ,",
  "ja542:45.2": "Tasseva atthaṃ puriso careyya;",
  "ja542:45.3": "Handāhaṃ gacchāmi pure janinda,",
  "ja542:45.4": "Pañcālarājassa puraṃ surammaṃ;",
  "ja542:45.5": "Nivesanāni māpetuṃ,",
  "ja542:45.6": "Vedehassa yasassino.",
  "ja542:46.1": "Nivesanāni māpetvā,",
  "ja542:46.2": "vedehassa yasassino;",
  "ja542:46.3": "Yadā te pahiṇeyyāmi,",
  "ja542:46.4": "tadā eyyāsi khattiya”.",
  "ja542:47.1": "Tato ca pāyāsi pure mahosadho,",
  "ja542:47.2": "Pañcālarājassa puraṃ surammaṃ;",
  "ja542:47.3": "Nivesanāni māpetuṃ,",
  "ja542:47.4": "Vedehassa yasassino.",
  "ja542:48.1": "Nivesanāni māpetvā,",
  "ja542:48.2": "vedehassa yasassino;",
  "ja542:48.3": "Athassa pāhiṇī dūtaṃ,",
  "ja542:48.4": "vedehaṃ mithilaggahaṃ;",
  "ja542:48.5": "“Ehi dāni mahārāja,",
  "ja542:48.6": "māpitaṃ te nivesanaṃ”.",
  "ja542:49.1": "Tato ca rājā pāyāsi,",
  "ja542:49.2": "senāya caturaṅgiyā;",
  "ja542:49.3": "Anantavāhanaṃ daṭṭhuṃ,",
  "ja542:49.4": "phītaṃ kapiliyaṃ puraṃ.",
  "ja542:50.1": "Tato ca kho so gantvāna,",
  "ja542:50.2": "brahmadattassa pāhiṇi;",
  "ja542:50.3": "“Āgatosmi mahārāja,",
  "ja542:50.4": "tava pādāni vandituṃ.",
  "ja542:51.1": "Dadāhi dāni me bhariyaṃ,",
  "ja542:51.2": "nāriṃ sabbaṅgasobhiniṃ;",
  "ja542:51.3": "Suvaṇṇena paṭicchannaṃ,",
  "ja542:51.4": "dāsīgaṇapurakkhataṃ”.",
  "ja542:52.1": "“Svāgataṃ teva vedeha,",
  "ja542:52.2": "atho te adurāgataṃ;",
  "ja542:52.3": "Nakkhattaṃyeva paripuccha,",
  "ja542:52.4": "ahaṃ kaññaṃ dadāmi te;",
  "ja542:52.5": "Suvaṇṇena paṭicchannaṃ,",
  "ja542:52.6": "dāsīgaṇapurakkhataṃ”.",
  "ja542:53.1": "Tato ca rājā vedeho,",
  "ja542:53.2": "nakkhattaṃ paripucchatha;",
  "ja542:53.3": "Nakkhattaṃ paripucchitvā,",
  "ja542:53.4": "brahmadattassa pāhiṇi.",
  "ja542:54.1": "“Dadāhi dāni me bhariyaṃ,",
  "ja542:54.2": "nāriṃ sabbaṅgasobhiniṃ;",
  "ja542:54.3": "Suvaṇṇena paṭicchannaṃ,",
  "ja542:54.4": "dāsīgaṇapurakkhataṃ”.",
  "ja542:55.1": "“Dadāmi dāni te bhariyaṃ,",
  "ja542:55.2": "nāriṃ sabbaṅgasobhiniṃ;",
  "ja542:55.3": "Suvaṇṇena paṭicchannaṃ,",
  "ja542:55.4": "dāsīgaṇapurakkhataṃ”.",
  "ja542:56.1": "“Hatthī assā rathā pattī,",
  "ja542:56.2": "senā tiṭṭhanti vammitā;",
  "ja542:56.3": "Ukkā padittā jhāyanti,",
  "ja542:56.4": "kiṃ nu maññanti paṇḍitā.",
  "ja542:57.1": "Hatthī assā rathā pattī,",
  "ja542:57.2": "senā tiṭṭhanti vammitā;",
  "ja542:57.3": "Ukkā padittā jhāyanti,",
  "ja542:57.4": "kiṃ nu kāhanti paṇḍita”.",
  "ja542:58.1": "“Rakkhati taṃ mahārāja,",
  "ja542:58.2": "cūḷaneyyo mahabbalo;",
  "ja542:58.3": "Paduṭṭho brahmadattena,",
  "ja542:58.4": "pāto taṃ ghātayissati”.",
  "ja542:59.1": "“Ubbedhati me hadayaṃ,",
  "ja542:59.2": "mukhañca parisussati;",
  "ja542:59.3": "Nibbutiṃ nādhigacchāmi,",
  "ja542:59.4": "aggidaḍḍhova ātape.",
  "ja542:60.1": "Kammārānaṃ yathā ukkā,",
  "ja542:60.2": "anto jhāyati no bahi;",
  "ja542:60.3": "Evampi hadayaṃ mayhaṃ,",
  "ja542:60.4": "anto jhāyati no bahi”.",
  "ja542:61.1": "“Pamatto mantanātīto,",
  "ja542:61.2": "bhinnamantosi khattiya;",
  "ja542:61.3": "Idāni kho taṃ tāyantu,",
  "ja542:61.4": "paṇḍitā mantino janā.",
  "ja542:62.1": "Akatvāmaccassa vacanaṃ,",
  "ja542:62.2": "atthakāmahitesino;",
  "ja542:62.3": "Attapītirato rājā,",
  "ja542:62.4": "migo kūṭeva ohito.",
  "ja542:63.1": "Yathāpi maccho baḷisaṃ,",
  "ja542:63.2": "vaṅkaṃ maṃsena chāditaṃ;",
  "ja542:63.3": "Āmagiddho na jānāti,",
  "ja542:63.4": "maccho maraṇamattano.",
  "ja542:64.1": "Evameva tuvaṃ rāja,",
  "ja542:64.2": "cūḷaneyyassa dhītaraṃ;",
  "ja542:64.3": "Kāmagiddho na jānāsi,",
  "ja542:64.4": "macchova maraṇamattano.",
  "ja542:65.1": "Sace gacchasi pañcālaṃ,",
  "ja542:65.2": "khippamattaṃ jahissasi;",
  "ja542:65.3": "Migaṃ panthānubandhaṃva,",
  "ja542:65.4": "mahantaṃ bhayamessati.",
  "ja542:66.1": "Anariyarūpo puriso janinda,",
  "ja542:66.2": "Ahīva ucchaṅgagato ḍaseyya;",
  "ja542:66.3": "Na tena mittiṃ kayirātha dhīro,",
  "ja542:66.4": "Dukkho have kāpurisena saṅgamo.",
  "ja542:67.1": "Yadeva jaññā purisaṃ janinda,",
  "ja542:67.2": "Sīlavāyaṃ bahussuto;",
  "ja542:67.3": "Teneva mittiṃ kayirātha dhīro,",
  "ja542:67.4": "Sukho have sappurisena saṅgamo.",
  "ja542:68.1": "Bālo tuvaṃ eḷamūgosi rāja,",
  "ja542:68.2": "Yo uttamatthāni mayī lapittho;",
  "ja542:68.3": "Kimevahaṃ naṅgalakoṭivaḍḍho,",
  "ja542:68.4": "Atthāni jānāmi yathāpi aññe.",
  "ja542:69.1": "Imaṃ gale gahetvāna,",
  "ja542:69.2": "nāsetha vijitā mama;",
  "ja542:69.3": "Yo me ratanalābhassa,",
  "ja542:69.4": "antarāyāya bhāsati”.",
  "ja542:70.1": "“Mahosadha atītena,",
  "ja542:70.2": "Nānuvijjhanti paṇḍitā;",
  "ja542:70.3": "Kiṃ maṃ assaṃva sambaddhaṃ,",
  "ja542:70.4": "Patodeneva vijjhasi.",
  "ja542:71.1": "Sace passasi mokkhaṃ vā,",
  "ja542:71.2": "khemaṃ vā pana passasi;",
  "ja542:71.3": "Teneva maṃ anusāsa,",
  "ja542:71.4": "kiṃ atītena vijjhasi”.",
  "ja542:72.1": "“Atītaṃ mānusaṃ kammaṃ,",
  "ja542:72.2": "Dukkaraṃ durabhisambhavaṃ;",
  "ja542:72.3": "Na taṃ sakkomi mocetuṃ,",
  "ja542:72.4": "Tvaṃ pajānassu khattiya.",
  "ja542:73.1": "Santi vehāyasā nāgā,",
  "ja542:73.2": "iddhimanto yasassino;",
  "ja542:73.3": "Tepi ādāya gaccheyyuṃ,",
  "ja542:73.4": "yassa honti tathāvidhā.",
  "ja542:74.1": "Santi vehāyasā assā,",
  "ja542:74.2": "iddhimanto yasassino;",
  "ja542:74.3": "Tepi ādāya gaccheyyuṃ,",
  "ja542:74.4": "yassa honti tathāvidhā.",
  "ja542:75.1": "Santi vehāyasā pakkhī,",
  "ja542:75.2": "iddhimanto yasassino;",
  "ja542:75.3": "Tepi ādāya gaccheyyuṃ,",
  "ja542:75.4": "yassa honti tathāvidhā.",
  "ja542:76.1": "Santi vehāyasā yakkhā,",
  "ja542:76.2": "iddhimanto yasassino;",
  "ja542:76.3": "Tepi ādāya gaccheyyuṃ,",
  "ja542:76.4": "yassa honti tathāvidhā.",
  "ja542:77.1": "Atītaṃ mānusaṃ kammaṃ,",
  "ja542:77.2": "Dukkaraṃ durabhisambhavaṃ;",
  "ja542:77.3": "Na taṃ sakkomi mocetuṃ,",
  "ja542:77.4": "Antalikkhena khattiya”.",
  "ja542:78.1": "“Atīradassī puriso,",
  "ja542:78.2": "mahante udakaṇṇave;",
  "ja542:78.3": "Yattha so labhate gādhaṃ,",
  "ja542:78.4": "tattha so vindate sukhaṃ.",
  "ja542:79.1": "Evaṃ amhañca rañño ca,",
  "ja542:79.2": "tvaṃ patiṭṭhā mahosadha;",
  "ja542:79.3": "Tvaṃ nosi mantinaṃ seṭṭho,",
  "ja542:79.4": "amhe dukkhā pamocaya”.",
  "ja542:80.1": "“Atītaṃ mānusaṃ kammaṃ,",
  "ja542:80.2": "Dukkaraṃ durabhisambhavaṃ;",
  "ja542:80.3": "Na taṃ sakkomi mocetuṃ,",
  "ja542:80.4": "Tvaṃ pajānassu senaka”.",
  "ja542:81.1": "“Suṇohi metaṃ vacanaṃ,",
  "ja542:81.2": "Passa senaṃ mahabbhayaṃ;",
  "ja542:81.3": "Senakaṃ dāni pucchāmi,",
  "ja542:81.4": "Kiṃ kiccaṃ idha maññasi”.",
  "ja542:82.1": "“Aggiṃ vā dvārato dema,",
  "ja542:82.2": "gaṇhāmase vikantanaṃ;",
  "ja542:82.3": "Aññamaññaṃ vadhitvāna,",
  "ja542:82.4": "khippaṃ hissāma jīvitaṃ;",
  "ja542:82.5": "Mā no rājā brahmadatto,",
  "ja542:82.6": "ciraṃ dukkhena mārayi”.",
  "ja542:83.1": "“Suṇohi metaṃ vacanaṃ,",
  "ja542:83.2": "passa senaṃ mahabbhayaṃ;",
  "ja542:83.3": "Pukkusaṃ dāni pucchāmi,",
  "ja542:83.4": "kiṃ kiccaṃ idha maññasi”.",
  "ja542:84.1": "“Visaṃ khāditvā miyyāma,",
  "ja542:84.2": "khippaṃ hissāma jīvitaṃ;",
  "ja542:84.3": "Mā no rājā brahmadatto,",
  "ja542:84.4": "ciraṃ dukkhena mārayi”.",
  "ja542:85.1": "“Suṇohi metaṃ vacanaṃ,",
  "ja542:85.2": "passa senaṃ mahabbhayaṃ;",
  "ja542:85.3": "Kāmindaṃ dāni pucchāmi,",
  "ja542:85.4": "kiṃ kiccaṃ idha maññasi”.",
  "ja542:86.1": "“Rajjuyā bajjha miyyāma,",
  "ja542:86.2": "papātā papatāmase;",
  "ja542:86.3": "Mā no rājā brahmadatto,",
  "ja542:86.4": "ciraṃ dukkhena mārayi”.",
  "ja542:87.1": "“Suṇohi metaṃ vacanaṃ,",
  "ja542:87.2": "passa senaṃ mahabbhayaṃ;",
  "ja542:87.3": "Devindaṃ dāni pucchāmi,",
  "ja542:87.4": "kiṃ kiccaṃ idha maññasi”.",
  "ja542:88.1": "“Aggiṃ vā dvārato dema,",
  "ja542:88.2": "gaṇhāmase vikantanaṃ;",
  "ja542:88.3": "Aññamaññaṃ vadhitvāna,",
  "ja542:88.4": "khippaṃ hissāma jīvitaṃ;",
  "ja542:88.5": "Na no sakkoti mocetuṃ,",
  "ja542:88.6": "sukheneva mahosadho”.",
  "ja542:89.1": "“Yathā kadalino sāraṃ,",
  "ja542:89.2": "anvesaṃ nādhigacchati;",
  "ja542:89.3": "Evaṃ anvesamānā naṃ,",
  "ja542:89.4": "pañhaṃ najjhagamāmase.",
  "ja542:90.1": "Yathā simbalino sāraṃ,",
  "ja542:90.2": "anvesaṃ nādhigacchati;",
  "ja542:90.3": "Evaṃ anvesamānā naṃ,",
  "ja542:90.4": "pañhaṃ najjhagamāmase.",
  "ja542:91.1": "Adese vata no vuṭṭhaṃ,",
  "ja542:91.2": "kuñjarānaṃvanodake;",
  "ja542:91.3": "Sakāse dummanussānaṃ,",
  "ja542:91.4": "bālānaṃ avijānataṃ.",
  "ja542:92.1": "Ubbedhati me hadayaṃ,",
  "ja542:92.2": "mukhañca parisussati;",
  "ja542:92.3": "Nibbutiṃ nādhigacchāmi,",
  "ja542:92.4": "aggidaḍḍhova ātape.",
  "ja542:93.1": "Kammārānaṃ yathā ukkā,",
  "ja542:93.2": "anto jhāyati no bahi;",
  "ja542:93.3": "Evampi hadayaṃ mayhaṃ,",
  "ja542:93.4": "anto jhāyati no bahi”.",
  "ja542:94.1": "Tato so paṇḍito dhīro,",
  "ja542:94.2": "atthadassī mahosadho;",
  "ja542:94.3": "Vedehaṃ dukkhitaṃ disvā,",
  "ja542:94.4": "idaṃ vacanamabravi.",
  "ja542:95.1": "“Mā tvaṃ bhāyi mahārāja,",
  "ja542:95.2": "mā tvaṃ bhāyi rathesabha;",
  "ja542:95.3": "Ahaṃ taṃ mocayissāmi,",
  "ja542:95.4": "rāhuggahaṃva candimaṃ.",
  "ja542:96.1": "Mā tvaṃ bhāyi mahārāja,",
  "ja542:96.2": "mā tvaṃ bhāyi rathesabha;",
  "ja542:96.3": "Ahaṃ taṃ mocayissāmi,",
  "ja542:96.4": "rāhuggahaṃva sūriyaṃ.",
  "ja542:97.1": "Mā tvaṃ bhāyi mahārāja,",
  "ja542:97.2": "mā tvaṃ bhāyi rathesabha;",
  "ja542:97.3": "Ahaṃ taṃ mocayissāmi,",
  "ja542:97.4": "paṅke sannaṃva kuñjaraṃ.",
  "ja542:98.1": "Mā tvaṃ bhāyi mahārāja,",
  "ja542:98.2": "mā tvaṃ bhāyi rathesabha;",
  "ja542:98.3": "Ahaṃ taṃ mocayissāmi,",
  "ja542:98.4": "peḷābaddhaṃva pannagaṃ.",
  "ja542:99.1": "Mā tvaṃ bhāyi mahārāja,",
  "ja542:99.2": "mā tvaṃ bhāyi rathesabha;",
  "ja542:99.3": "Ahaṃ taṃ mocayissāmi,",
  "ja542:99.4": "pakkhiṃ baddhaṃva pañjare.",
  "ja542:100.1": "Mā tvaṃ bhāyi mahārāja,",
  "ja542:100.2": "mā tvaṃ bhāyi rathesabha;",
  "ja542:100.3": "Ahaṃ taṃ mocayissāmi,",
  "ja542:100.4": "macche jālagateriva.",
  "ja542:101.1": "Mā tvaṃ bhāyi mahārāja,",
  "ja542:101.2": "mā tvaṃ bhāyi rathesabha;",
  "ja542:101.3": "Ahaṃ taṃ mocayissāmi,",
  "ja542:101.4": "sayoggabalavāhanaṃ.",
  "ja542:102.1": "Mā tvaṃ bhāyi mahārāja,",
  "ja542:102.2": "mā tvaṃ bhāyi rathesabha;",
  "ja542:102.3": "Pañcālaṃ vāhayissāmi,",
  "ja542:102.4": "kākasenaṃva leḍḍunā.",
  "ja542:103.1": "Adu paññā kimatthiyā,",
  "ja542:103.2": "Amacco vāpi tādiso;",
  "ja542:103.3": "Yo taṃ sambādhapakkhandaṃ,",
  "ja542:103.4": "Dukkhā na parimocaye”.",
  "ja542:104.1": "“Etha māṇavā uṭṭhetha,",
  "ja542:104.2": "mukhaṃ sodhetha sandhino;",
  "ja542:104.3": "Vedeho sahamaccehi,",
  "ja542:104.4": "umaṅgena gamissati”.",
  "ja542:105.1": "Tassa taṃ vacanaṃ sutvā,",
  "ja542:105.2": "paṇḍitassānucārino;",
  "ja542:105.3": "Umaṅgadvāraṃ vivariṃsu,",
  "ja542:105.4": "yantayutte ca aggaḷe.",
  "ja542:106.1": "Purato senako yāti,",
  "ja542:106.2": "pacchato ca mahosadho;",
  "ja542:106.3": "Majjhe ca rājā vedeho,",
  "ja542:106.4": "amaccaparivārito.",
  "ja542:107.1": "Umaṅgā nikkhamitvāna,",
  "ja542:107.2": "vedeho nāvamāruhi;",
  "ja542:107.3": "Abhirūḷhañca taṃ ñatvā,",
  "ja542:107.4": "anusāsi mahosadho.",
  "ja542:108.1": "“Ayaṃ te sasuro deva,",
  "ja542:108.2": "ayaṃ sassu janādhipa;",
  "ja542:108.3": "Yathā mātu paṭipatti,",
  "ja542:108.4": "evaṃ te hotu sassuyā.",
  "ja542:109.1": "Yathāpi niyako bhātā,",
  "ja542:109.2": "Saudariyo ekamātuko;",
  "ja542:109.3": "Evaṃ pañcālacando te,",
  "ja542:109.4": "Dayitabbo rathesabha.",
  "ja542:110.1": "Ayaṃ pañcālacandī te,",
  "ja542:110.2": "rājaputtī abhicchitā;",
  "ja542:110.3": "Kāmaṃ karohi te tāya,",
  "ja542:110.4": "bhariyā te rathesabha”.",
  "ja542:111.1": "“Āruyha nāvaṃ taramāno,",
  "ja542:111.2": "kiṃ nu tīramhi tiṭṭhasi;",
  "ja542:111.3": "Kicchā muttāmha dukkhato,",
  "ja542:111.4": "yāma dāni mahosadha”.",
  "ja542:112.1": "“Nesa dhammo mahārāja,",
  "ja542:112.2": "yohaṃ senāya nāyako;",
  "ja542:112.3": "Senaṅgaṃ parihāpetvā,",
  "ja542:112.4": "attānaṃ parimocaye.",
  "ja542:113.1": "Nivesanamhi te deva,",
  "ja542:113.2": "senaṅgaṃ parihāpitaṃ;",
  "ja542:113.3": "Taṃ dinnaṃ brahmadattena,",
  "ja542:113.4": "ānayissaṃ rathesabha”.",
  "ja542:114.1": "“Appaseno mahāsenaṃ,",
  "ja542:114.2": "kathaṃ viggayha ṭhassasi;",
  "ja542:114.3": "Dubbalo balavantena,",
  "ja542:114.4": "vihaññissasi paṇḍita”.",
  "ja542:115.1": "“Appasenopi ce mantī,",
  "ja542:115.2": "mahāsenaṃ amantinaṃ;",
  "ja542:115.3": "Jināti rājā rājāno,",
  "ja542:115.4": "ādiccovudayaṃ tamaṃ”.",
  "ja542:116.1": "“Susukhaṃ vata saṃvāso,",
  "ja542:116.2": "paṇḍitehīti senaka;",
  "ja542:116.3": "Pakkhīva pañjare baddhe,",
  "ja542:116.4": "macche jālagateriva;",
  "ja542:116.5": "Amittahatthattagate,",
  "ja542:116.6": "mocayī no mahosadho”.",
  "ja542:117.1": "“Evametaṃ mahārāja,",
  "ja542:117.2": "paṇḍitā hi sukhāvahā;",
  "ja542:117.3": "Pakkhīva pañjare baddhe,",
  "ja542:117.4": "macche jālagateriva;",
  "ja542:117.5": "Amittahatthattagate,",
  "ja542:117.6": "mocayī no mahosadho”.",
  "ja542:118.1": "Rakkhitvā kasiṇaṃ rattiṃ,",
  "ja542:118.2": "cūḷaneyyo mahabbalo;",
  "ja542:118.3": "Udentaṃ aruṇuggasmiṃ,",
  "ja542:118.4": "upakāriṃ upāgami.",
  "ja542:119.1": "Āruyha pavaraṃ nāgaṃ,",
  "ja542:119.2": "balavantaṃ saṭṭhihāyanaṃ;",
  "ja542:119.3": "Rājā avoca pañcālo,",
  "ja542:119.4": "cūḷaneyyo mahabbalo.",
  "ja542:120.1": "Sannaddho maṇivammena,",
  "ja542:120.2": "saramādāya pāṇinā;",
  "ja542:120.3": "Pesiye ajjhabhāsittha,",
  "ja542:120.4": "puthugumbe samāgate.",
  "ja542:121.1": "Hatthārohe anīkaṭṭhe,",
  "ja542:121.2": "rathike pattikārake;",
  "ja542:121.3": "Upāsanamhi katahatthe,",
  "ja542:121.4": "vālavedhe samāgate.",
  "ja542:122.1": "“Pesetha kuñjare dantī,",
  "ja542:122.2": "balavante saṭṭhihāyane;",
  "ja542:122.3": "Maddantu kuñjarā nagaraṃ,",
  "ja542:122.4": "vedehena sumāpitaṃ.",
  "ja542:123.1": "Vacchadantamukhā setā,",
  "ja542:123.2": "tikkhaggā aṭṭhivedhino;",
  "ja542:123.3": "Paṇunnā dhanuvegena,",
  "ja542:123.4": "sampatantutarītarā.",
  "ja542:124.1": "Māṇavā vammino sūrā,",
  "ja542:124.2": "citradaṇḍayutāvudhā;",
  "ja542:124.3": "Pakkhandino mahānāgā,",
  "ja542:124.4": "hatthīnaṃ hontu sammukhā.",
  "ja542:125.1": "Sattiyo teladhotāyo,",
  "ja542:125.2": "accimantā pabhassarā;",
  "ja542:125.3": "Vijjotamānā tiṭṭhantu,",
  "ja542:125.4": "sataraṃsīva tārakā.",
  "ja542:126.1": "Āvudhabalavantānaṃ,",
  "ja542:126.2": "guṇikāyūradhārinaṃ;",
  "ja542:126.3": "Etādisānaṃ yodhānaṃ,",
  "ja542:126.4": "saṅgāme apalāyinaṃ;",
  "ja542:126.5": "Vedeho kuto muccissati,",
  "ja542:126.6": "sace pakkhīva kāhiti.",
  "ja542:127.1": "Tiṃsa me purisanāvutyo,",
  "ja542:127.2": "sabbevekekaniccitā;",
  "ja542:127.3": "Yesaṃ samaṃ na passāmi,",
  "ja542:127.4": "kevalaṃ mahimaṃ caraṃ.",
  "ja542:128.1": "Nāgā ca kappitā dantī,",
  "ja542:128.2": "balavanto saṭṭhihāyanā;",
  "ja542:128.3": "Yesaṃ khandhesu sobhanti,",
  "ja542:128.4": "kumārā cārudassanā.",
  "ja542:129.1": "Pītālaṅkārā pītavasanā,",
  "ja542:129.2": "Pītuttaranivāsanā;",
  "ja542:129.3": "Nāgakhandhesu sobhanti,",
  "ja542:129.4": "Devaputtāva nandane.",
  "ja542:130.1": "Pāṭhīnavaṇṇā nettiṃsā,",
  "ja542:130.2": "teladhotā pabhassarā;",
  "ja542:130.3": "Niṭṭhitā naradhīrehi,",
  "ja542:130.4": "samadhārā sunissitā.",
  "ja542:131.1": "Vellālino vītamalā,",
  "ja542:131.2": "sikkāyasamayā daḷā;",
  "ja542:131.3": "Gahitā balavantehi,",
  "ja542:131.4": "suppahārappahāribhi.",
  "ja542:132.1": "Suvaṇṇatharusampannā,",
  "ja542:132.2": "lohitakacchupadhāritā;",
  "ja542:132.3": "Vivattamānā sobhanti,",
  "ja542:132.4": "vijjuvabbhaghanantare.",
  "ja542:133.1": "Paṭākā vammino sūrā,",
  "ja542:133.2": "asicammassa kovidā;",
  "ja542:133.3": "Dhanuggahā sikkhitarā,",
  "ja542:133.4": "nāgakhandhe nipātino.",
  "ja542:134.1": "Etādisehi parikkhitto,",
  "ja542:134.2": "natthi mokkho ito tava;",
  "ja542:134.3": "Pabhāvaṃ te na passāmi,",
  "ja542:134.4": "yena tvaṃ mithilaṃ vaje”.",
  "ja542:135.1": "“Kiṃ nu santaramānova,",
  "ja542:135.2": "nāgaṃ pesesi kuñjaraṃ;",
  "ja542:135.3": "Pahaṭṭharūpo āpatasi,",
  "ja542:135.4": "siddhatthosmīti maññasi.",
  "ja542:136.1": "Oharetaṃ dhanuṃ cāpaṃ,",
  "ja542:136.2": "khurappaṃ paṭisaṃhara;",
  "ja542:136.3": "Oharetaṃ subhaṃ vammaṃ,",
  "ja542:136.4": "veḷuriyamaṇisanthataṃ”.",
  "ja542:137.1": "“Pasannamukhavaṇṇosi,",
  "ja542:137.2": "mitapubbañca bhāsasi;",
  "ja542:137.3": "Hoti kho maraṇakāle,",
  "ja542:137.4": "edisī vaṇṇasampadā”.",
  "ja542:138.1": "“Moghaṃ te gajjitaṃ rāja,",
  "ja542:138.2": "bhinnamantosi khattiya;",
  "ja542:138.3": "Duggaṇhosi tayā rājā,",
  "ja542:138.4": "khaḷuṅkeneva sindhavo.",
  "ja542:139.1": "Tiṇṇo hiyyo rājā gaṅgaṃ,",
  "ja542:139.2": "sāmacco saparijjano;",
  "ja542:139.3": "Haṃsarājaṃ yathā dhaṅko,",
  "ja542:139.4": "anujjavaṃ patissasi.",
  "ja542:140.1": "Siṅgālā rattibhāgena,",
  "ja542:140.2": "phullaṃ disvāna kiṃsukaṃ;",
  "ja542:140.3": "Maṃsapesīti maññantā,",
  "ja542:140.4": "paribyūḷhā migādhamā.",
  "ja542:141.1": "Vītivattāsu rattīsu,",
  "ja542:141.2": "uggatasmiṃ divākare;",
  "ja542:141.3": "Kiṃsukaṃ phullitaṃ disvā,",
  "ja542:141.4": "āsacchinnā migādhamā.",
  "ja542:142.1": "Evameva tuvaṃ rāja,",
  "ja542:142.2": "vedehaṃ parivāriya;",
  "ja542:142.3": "Āsacchinno gamissasi,",
  "ja542:142.4": "siṅgālā kiṃsukaṃ yathā”.",
  "ja542:143.1": "“Imassa hatthe pāde ca,",
  "ja542:143.2": "kaṇṇanāsañca chindatha;",
  "ja542:143.3": "Yo me amittaṃ hatthagataṃ,",
  "ja542:143.4": "vedehaṃ parimocayi.",
  "ja542:144.1": "Imaṃ maṃsaṃva pātabyaṃ,",
  "ja542:144.2": "sūle katvā pacantu naṃ;",
  "ja542:144.3": "Yo me amittaṃ hatthagataṃ,",
  "ja542:144.4": "vedehaṃ parimocayi.",
  "ja542:145.1": "Yathāpi āsabhaṃ cammaṃ,",
  "ja542:145.2": "pathabyā vitaniyyati;",
  "ja542:145.3": "Sīhassa atho byagghassa,",
  "ja542:145.4": "hoti saṅkusamāhataṃ.",
  "ja542:146.1": "Evaṃ taṃ vitanitvāna,",
  "ja542:146.2": "vedhayissāmi sattiyā;",
  "ja542:146.3": "Yo me amittaṃ hatthagataṃ,",
  "ja542:146.4": "vedehaṃ parimocayi”.",
  "ja542:147.1": "“Sace me hatthe pāde ca,",
  "ja542:147.2": "kaṇṇanāsañca checchasi;",
  "ja542:147.3": "Evaṃ pañcālacandassa,",
  "ja542:147.4": "vedeho chedayissati.",
  "ja542:148.1": "Sace me hatthe pāde ca,",
  "ja542:148.2": "kaṇṇanāsañca checchasi;",
  "ja542:148.3": "Evaṃ pañcālacandiyā,",
  "ja542:148.4": "vedeho chedayissati.",
  "ja542:149.1": "Sace me hatthe pāde ca,",
  "ja542:149.2": "kaṇṇanāsañca checchasi;",
  "ja542:149.3": "Evaṃ nandāya deviyā,",
  "ja542:149.4": "vedeho chedayissati.",
  "ja542:150.1": "Sace me hatthe pāde ca,",
  "ja542:150.2": "kaṇṇanāsañca checchasi;",
  "ja542:150.3": "Evaṃ te puttadārassa,",
  "ja542:150.4": "vedeho chedayissati.",
  "ja542:151.1": "Sace maṃsaṃva pātabyaṃ,",
  "ja542:151.2": "sūle katvā pacissasi;",
  "ja542:151.3": "Evaṃ pañcālacandassa,",
  "ja542:151.4": "vedeho pācayissati.",
  "ja542:152.1": "Sace maṃsaṃva pātabyaṃ,",
  "ja542:152.2": "sūle katvā pacissasi;",
  "ja542:152.3": "Evaṃ pañcālacandiyā,",
  "ja542:152.4": "vedeho pācayissati.",
  "ja542:153.1": "Sace maṃsaṃva pātabyaṃ,",
  "ja542:153.2": "sūle katvā pacissasi;",
  "ja542:153.3": "Evaṃ nandāya deviyā,",
  "ja542:153.4": "vedeho pācayissati.",
  "ja542:154.1": "Sace maṃsaṃva pātabyaṃ,",
  "ja542:154.2": "sūle katvā pacissasi;",
  "ja542:154.3": "Evaṃ te puttadārassa,",
  "ja542:154.4": "vedeho pācayissati.",
  "ja542:155.1": "Sace maṃ vitanitvāna,",
  "ja542:155.2": "vedhayissasi sattiyā;",
  "ja542:155.3": "Evaṃ pañcālacandassa,",
  "ja542:155.4": "vedeho vedhayissati.",
  "ja542:156.1": "Sace maṃ vitanitvāna,",
  "ja542:156.2": "vedhayissasi sattiyā;",
  "ja542:156.3": "Evaṃ pañcālacandiyā,",
  "ja542:156.4": "vedeho vedhayissati.",
  "ja542:157.1": "Sace maṃ vitanitvāna,",
  "ja542:157.2": "vedhayissasi sattiyā;",
  "ja542:157.3": "Evaṃ nandāya deviyā,",
  "ja542:157.4": "vedeho vedhayissati.",
  "ja542:158.1": "Sace maṃ vitanitvāna,",
  "ja542:158.2": "vedhayissasi sattiyā;",
  "ja542:158.3": "Evaṃ te puttadārassa,",
  "ja542:158.4": "vedeho vedhayissati;",
  "ja542:158.5": "Evaṃ no mantitaṃ raho,",
  "ja542:158.6": "vedehena mayā saha.",
  "ja542:159.1": "Yathāpi palasataṃ cammaṃ,",
  "ja542:159.2": "kontimantāsuniṭṭhitaṃ;",
  "ja542:159.3": "Upeti tanutāṇāya,",
  "ja542:159.4": "sarānaṃ paṭihantave.",
  "ja542:160.1": "Sukhāvaho dukkhanudo,",
  "ja542:160.2": "vedehassa yasassino;",
  "ja542:160.3": "Matiṃ te paṭihaññāmi,",
  "ja542:160.4": "usuṃ palasatena vā.",
  "ja542:161.1": "Iṅgha passa mahārāja,",
  "ja542:161.2": "suññaṃ antepuraṃ tava;",
  "ja542:161.3": "Orodhā ca kumārā ca,",
  "ja542:161.4": "tava mātā ca khattiya;",
  "ja542:161.5": "Umaṅgā nīharitvāna,",
  "ja542:161.6": "vedehassupanāmitā”.",
  "ja542:162.1": "“Iṅgha antepuraṃ mayhaṃ,",
  "ja542:162.2": "gantvāna vicinātha naṃ;",
  "ja542:162.3": "Yathā imassa vacanaṃ,",
  "ja542:162.4": "saccaṃ vā yadi vā musā”.",
  "ja542:163.1": "“Evametaṃ mahārāja,",
  "ja542:163.2": "yathā āha mahosadho;",
  "ja542:163.3": "Suññaṃ antepuraṃ sabbaṃ,",
  "ja542:163.4": "kākapaṭṭanakaṃ yathā”.",
  "ja542:164.1": "“Ito gatā mahārāja,",
  "ja542:164.2": "nārī sabbaṅgasobhanā;",
  "ja542:164.3": "Kosambaphalakasussoṇī,",
  "ja542:164.4": "haṃsagaggarabhāṇinī.",
  "ja542:165.1": "Ito nītā mahārāja,",
  "ja542:165.2": "nārī sabbaṅgasobhanā;",
  "ja542:165.3": "Koseyyavasanā sāmā,",
  "ja542:165.4": "jātarūpasumekhalā.",
  "ja542:166.1": "Surattapādā kalyāṇī,",
  "ja542:166.2": "suvaṇṇamaṇimekhalā;",
  "ja542:166.3": "Pārevatakkhī sutanū,",
  "ja542:166.4": "bimboṭṭhā tanumajjhimā.",
  "ja542:167.1": "Sujātā bhujalaṭṭhīva,",
  "ja542:167.2": "vedīva tanumajjhimā;",
  "ja542:167.3": "Dīghassā kesā asitā,",
  "ja542:167.4": "īsakaggapavellitā.",
  "ja542:168.1": "Sujātā migachāpāva,",
  "ja542:168.2": "hemantaggisikhāriva;",
  "ja542:168.3": "Nadīva giriduggesu,",
  "ja542:168.4": "sañchannā khuddaveḷubhi.",
  "ja542:169.1": "Nāganāsūru kalyāṇī,",
  "ja542:169.2": "paramā timbarutthanī;",
  "ja542:169.3": "Nātidīghā nātirassā,",
  "ja542:169.4": "nālomā nātilomasā”.",
  "ja542:170.1": "“Nandāya nūna maraṇena,",
  "ja542:170.2": "nandasi sirivāhana;",
  "ja542:170.3": "Ahañca nūna nandā ca,",
  "ja542:170.4": "gacchāma yamasādhanaṃ”.",
  "ja542:171.1": "“Dibbaṃ adhīyase māyaṃ,",
  "ja542:171.2": "akāsi cakkhumohanaṃ;",
  "ja542:171.3": "Yo me amittaṃ hatthagataṃ,",
  "ja542:171.4": "vedehaṃ parimocayi”.",
  "ja542:172.1": "“Adhīyanti mahārāja,",
  "ja542:172.2": "dibbamāyidha paṇḍitā;",
  "ja542:172.3": "Te mocayanti attānaṃ,",
  "ja542:172.4": "paṇḍitā mantino janā.",
  "ja542:173.1": "Santi māṇavaputtā me,",
  "ja542:173.2": "kusalā sandhichedakā;",
  "ja542:173.3": "Yesaṃ katena maggena,",
  "ja542:173.4": "vedeho mithilaṃ gato”.",
  "ja542:174.1": "“Iṅgha passa mahārāja,",
  "ja542:174.2": "Umaṅgaṃ sādhu māpitaṃ;",
  "ja542:174.3": "Hatthīnaṃ atha assānaṃ,",
  "ja542:174.4": "Rathānaṃ atha pattinaṃ;",
  "ja542:174.5": "Ālokabhūtaṃ tiṭṭhantaṃ,",
  "ja542:174.6": "Umaṅgaṃ sādhu māpitaṃ”.",
  "ja542:175.1": "“Lābhā vata videhānaṃ,",
  "ja542:175.2": "yassimedisā paṇḍitā;",
  "ja542:175.3": "Ghare vasanti vijite,",
  "ja542:175.4": "yathā tvaṃsi mahosadha”.",
  "ja542:176.1": "“Vuttiñca parihārañca,",
  "ja542:176.2": "diguṇaṃ bhattavetanaṃ;",
  "ja542:176.3": "Dadāmi vipule bhoge,",
  "ja542:176.4": "bhuñja kāme ramassu ca;",
  "ja542:176.5": "Mā videhaṃ paccagamā,",
  "ja542:176.6": "kiṃ videho karissati”.",
  "ja542:177.1": "“Yo cajetha mahārāja,",
  "ja542:177.2": "bhattāraṃ dhanakāraṇā;",
  "ja542:177.3": "Ubhinnaṃ hoti gārayho,",
  "ja542:177.4": "attano ca parassa ca;",
  "ja542:177.5": "Yāva jīveyya vedeho,",
  "ja542:177.6": "nāññassa puriso siyā.",
  "ja542:178.1": "Yo cajetha mahārāja,",
  "ja542:178.2": "bhattāraṃ dhanakāraṇā;",
  "ja542:178.3": "Ubhinnaṃ hoti gārayho,",
  "ja542:178.4": "attano ca parassa ca;",
  "ja542:178.5": "Yāva tiṭṭheyya vedeho,",
  "ja542:178.6": "nāññassa vijite vase”.",
  "ja542:179.1": "“Dammi nikkhasahassaṃ te,",
  "ja542:179.2": "gāmāsītiñca kāsisu;",
  "ja542:179.3": "Dāsisatāni cattāri,",
  "ja542:179.4": "dammi bhariyāsatañca te;",
  "ja542:179.5": "Sabbaṃ senaṅgamādāya,",
  "ja542:179.6": "sotthiṃ gaccha mahosadha.",
  "ja542:180.1": "Yāva dadantu hatthīnaṃ,",
  "ja542:180.2": "assānaṃ diguṇaṃ vidhaṃ;",
  "ja542:180.3": "Tappentu annapānena,",
  "ja542:180.4": "rathike pattikārake.",
  "ja542:181.1": "Hatthī asse rathe pattī,",
  "ja542:181.2": "gacchevādāya paṇḍita;",
  "ja542:181.3": "Passatu taṃ mahārājā,",
  "ja542:181.4": "vedeho mithilaṃ gataṃ”.",
  "ja542:182.1": "“Hatthī assā rathā pattī,",
  "ja542:182.2": "senā padissate mahā;",
  "ja542:182.3": "Caturaṅginī bhīsarūpā,",
  "ja542:182.4": "kiṃ nu maññasi paṇḍita”.",
  "ja542:183.1": "“Ānando te mahārāja,",
  "ja542:183.2": "uttamo paṭidissati;",
  "ja542:183.3": "Sabbaṃ senaṅgamādāya,",
  "ja542:183.4": "sotthiṃ patto mahosadho”.",
  "ja542:184.1": "“Yathā petaṃ susānasmiṃ,",
  "ja542:184.2": "chaḍḍetvā caturo janā;",
  "ja542:184.3": "Evaṃ kapilaye tyamha,",
  "ja542:184.4": "chaḍḍayitvā idhāgatā.",
  "ja542:185.1": "Atha tvaṃ kena vaṇṇena,",
  "ja542:185.2": "kena vā pana hetunā;",
  "ja542:185.3": "Kena vā atthajātena,",
  "ja542:185.4": "attānaṃ parimocayi”.",
  "ja542:186.1": "“Atthaṃ atthena vedeha,",
  "ja542:186.2": "mantaṃ mantena khattiya;",
  "ja542:186.3": "Parivārayiṃ rājānaṃ,",
  "ja542:186.4": "jambudīpaṃva sāgaro”.",
  "ja542:187.1": "“Dinnaṃ nikkhasahassaṃ me,",
  "ja542:187.2": "gāmāsīti ca kāsisu;",
  "ja542:187.3": "Dāsīsatāni cattāri,",
  "ja542:187.4": "dinnaṃ bhariyāsatañca me;",
  "ja542:187.5": "Sabbaṃ senaṅgamādāya,",
  "ja542:187.6": "sotthināmhi idhāgato”.",
  "ja542:188.1": "“Susukhaṃ vata saṃvāso,",
  "ja542:188.2": "paṇḍitehīti senaka;",
  "ja542:188.3": "Pakkhīva pañjare baddhe,",
  "ja542:188.4": "macche jālagateriva;",
  "ja542:188.5": "Amittahatthattagate,",
  "ja542:188.6": "mocayī no mahosadho”.",
  "ja542:189.1": "“Evametaṃ mahārāja,",
  "ja542:189.2": "paṇḍitā hi sukhāvahā;",
  "ja542:189.3": "Pakkhīva pañjare baddhe,",
  "ja542:189.4": "macche jālagateriva;",
  "ja542:189.5": "Amittahatthattagate,",
  "ja542:189.6": "mocayī no mahosadho”.",
  "ja542:190.1": "“Āhaññantu sabbavīṇā,",
  "ja542:190.2": "bheriyo dindimāni ca;",
  "ja542:190.3": "Dhamentu māgadhā saṅkhā,",
  "ja542:190.4": "vaggū nadantu dundubhī”.",
  "ja542:191.1": "Orodhā ca kumārā ca,",
  "ja542:191.2": "vesiyānā ca brāhmaṇā;",
  "ja542:191.3": "Bahuṃ annañca pānañca,",
  "ja542:191.4": "paṇḍitassābhihārayuṃ.",
  "ja542:192.1": "Hatthārohā anīkaṭṭhā,",
  "ja542:192.2": "rathikā pattikārakā;",
  "ja542:192.3": "Bahuṃ annañca pānañca,",
  "ja542:192.4": "paṇḍitassābhihārayuṃ.",
  "ja542:193.1": "Samāgatā jānapadā,",
  "ja542:193.2": "negamā ca samāgatā;",
  "ja542:193.3": "Bahuṃ annañca pānañca,",
  "ja542:193.4": "paṇḍitassābhihārayuṃ.",
  "ja542:194.1": "Bahujano pasannosi,",
  "ja542:194.2": "disvā paṇḍitamāgataṃ;",
  "ja542:194.3": "Paṇḍitamhi anuppatte,",
  "ja542:194.4": "celukkhepo avattathāti.",
  "ja542:195.1": "Umaṅgajātakaṃ pañcamaṃ."
}