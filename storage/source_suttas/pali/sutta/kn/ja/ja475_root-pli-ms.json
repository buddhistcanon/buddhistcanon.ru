{
  "ja475:0.1": "Jātaka",
  "ja475:0.2": "Terasakanipāta",
  "ja475:0.3": "Ambavagga",
  "ja475:0.4": "2. Phandanajātaka",
  "ja475:1.1": "“Kuṭhārihattho puriso,",
  "ja475:1.2": "vanamogayha tiṭṭhasi;",
  "ja475:1.3": "Puṭṭho me samma akkhāhi,",
  "ja475:1.4": "kiṃ dāruṃ chetumicchasi”.",
  "ja475:2.1": "“Isso vanāni carasi,",
  "ja475:2.2": "samāni visamāni ca;",
  "ja475:2.3": "Puṭṭho me samma akkhāhi,",
  "ja475:2.4": "kiṃ dāruṃ nemiyā daḷhaṃ”.",
  "ja475:3.1": "“Neva sālo na khadiro,",
  "ja475:3.2": "nāssakaṇṇo kuto dhavo;",
  "ja475:3.3": "Rukkho ca phandano nāma,",
  "ja475:3.4": "taṃ dāruṃ nemiyā daḷhaṃ”.",
  "ja475:4.1": "“Kīdisānissa pattāni,",
  "ja475:4.2": "khandho vā pana kīdiso;",
  "ja475:4.3": "Puṭṭho me samma akkhāhi,",
  "ja475:4.4": "yathā jānemu phandanaṃ”.",
  "ja475:5.1": "“Yassa sākhā palambanti,",
  "ja475:5.2": "namanti na ca bhañjare;",
  "ja475:5.3": "So rukkho phandano nāma,",
  "ja475:5.4": "yassa mūle ahaṃ ṭhito.",
  "ja475:6.1": "Arānaṃ cakkanābhīnaṃ,",
  "ja475:6.2": "īsānemirathassa ca;",
  "ja475:6.3": "Sabbassa te kammaniyo,",
  "ja475:6.4": "ayaṃ hessati phandano”.",
  "ja475:7.1": "“Iti phandanarukkhopi,",
  "ja475:7.2": "tāvade ajjhabhāsatha;",
  "ja475:7.3": "Mayhampi vacanaṃ atthi,",
  "ja475:7.4": "bhāradvāja suṇohi me.",
  "ja475:8.1": "Issassa upakkhandhamhā,",
  "ja475:8.2": "Ukkacca caturaṅgulaṃ;",
  "ja475:8.3": "Tena nemiṃ pasāresi,",
  "ja475:8.4": "Evaṃ daḷhataraṃ siyā.",
  "ja475:9.1": "Iti phandanarukkhopi,",
  "ja475:9.2": "veraṃ appesi tāvade;",
  "ja475:9.3": "Jātānañca ajātānaṃ,",
  "ja475:9.4": "issānaṃ dukkhamāvahi.",
  "ja475:10.1": "Iccevaṃ phandano issaṃ,",
  "ja475:10.2": "isso ca pana phandanaṃ;",
  "ja475:10.3": "Aññamaññaṃ vivādena,",
  "ja475:10.4": "aññamaññamaghātayuṃ.",
  "ja475:11.1": "Evameva manussānaṃ,",
  "ja475:11.2": "vivādo yattha jāyati;",
  "ja475:11.3": "Mayūranaccaṃ naccanti,",
  "ja475:11.4": "yathā te issaphandanā.",
  "ja475:12.1": "Taṃ vo vadāmi bhaddaṃ vo,",
  "ja475:12.2": "yāvantettha samāgatā;",
  "ja475:12.3": "Sammodatha mā vivadatha,",
  "ja475:12.4": "mā hotha issaphandanā.",
  "ja475:13.1": "Sāmaggimeva sikkhetha,",
  "ja475:13.2": "buddhehetaṃ pasaṃsitaṃ;",
  "ja475:13.3": "Sāmaggirato dhammaṭṭho,",
  "ja475:13.4": "yogakkhemā na dhaṃsatī”ti.",
  "ja475:14.1": "Phandanajātakaṃ dutiyaṃ."
}