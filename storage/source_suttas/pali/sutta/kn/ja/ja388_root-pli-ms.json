{
  "ja388:0.1": "Jātaka",
  "ja388:0.2": "Chakkanipāta",
  "ja388:0.3": "Kharaputtavagga",
  "ja388:0.4": "3. Tuṇḍilajātaka",
  "ja388:1.1": "“Navachannake dāni diyyati,",
  "ja388:1.2": "Puṇṇāyaṃ doṇi suvāminī ṭhitā;",
  "ja388:1.3": "Bahuke jane pāsapāṇike,",
  "ja388:1.4": "No ca kho me paṭibhāti bhuñjituṃ”.",
  "ja388:2.1": "“Tasasi bhamasi leṇamicchasi,",
  "ja388:2.2": "Attāṇosi kuhiṃ gamissasi;",
  "ja388:2.3": "Appossukko bhuñja tuṇḍila,",
  "ja388:2.4": "Maṃsatthāya hi positāmhase.",
  "ja388:3.1": "Ogaha rahadaṃ akaddamaṃ,",
  "ja388:3.2": "Sabbaṃ sedamalaṃ pavāhaya;",
  "ja388:3.3": "Gaṇhāhi navaṃ vilepanaṃ,",
  "ja388:3.4": "Yassa gandho na kadāci chijjati”.",
  "ja388:4.1": "“Katamo rahado akaddamo,",
  "ja388:4.2": "Kiṃsu sedamalanti vuccati;",
  "ja388:4.3": "Katamañca navaṃ vilepanaṃ,",
  "ja388:4.4": "Yassa gandho na kadāci chijjati”.",
  "ja388:5.1": "“Dhammo rahado akaddamo,",
  "ja388:5.2": "Pāpaṃ sedamalanti vuccati;",
  "ja388:5.3": "Sīlañca navaṃ vilepanaṃ,",
  "ja388:5.4": "Tassa gandho na kadāci chijjati.",
  "ja388:6.1": "Nandanti sarīraghātino,",
  "ja388:6.2": "Na ca nandanti sarīradhārino;",
  "ja388:6.3": "Puṇṇāya ca puṇṇamāsiyā,",
  "ja388:6.4": "Ramamānāva jahanti jīvitan”ti.",
  "ja388:7.1": "Tuṇḍilajātakaṃ tatiyaṃ."
}