{
  "ja457:0.1": "Jātaka",
  "ja457:0.2": "Ekādasakanipāta",
  "ja457:0.3": "Mātuposakavagga",
  "ja457:0.4": "3. Dhammadevaputtajātaka",
  "ja457:1.1": "“Yasokaro puññakarohamasmi,",
  "ja457:1.2": "Sadātthuto samaṇabrāhmaṇānaṃ;",
  "ja457:1.3": "Maggāraho devamanussapūjito,",
  "ja457:1.4": "Dhammo ahaṃ dehi adhamma maggaṃ”.",
  "ja457:2.1": "“Adhammayānaṃ daḷhamāruhitvā,",
  "ja457:2.2": "Asantasanto balavāhamasmi;",
  "ja457:2.3": "Sa kissa hetumhi tavajja dajjaṃ,",
  "ja457:2.4": "Maggaṃ ahaṃ dhamma adinnapubbaṃ”.",
  "ja457:3.1": "“Dhammo have pāturahosi pubbe,",
  "ja457:3.2": "Pacchā adhammo udapādi loke;",
  "ja457:3.3": "Jeṭṭho ca seṭṭho ca sanantano ca,",
  "ja457:3.4": "Uyyāhi jeṭṭhassa kaniṭṭha maggā”.",
  "ja457:4.1": "“Na yācanāya napi pātirūpā,",
  "ja457:4.2": "Na arahatā tehaṃ dadeyyaṃ maggaṃ;",
  "ja457:4.3": "Yuddhañca no hotu ubhinnamajja,",
  "ja457:4.4": "Yuddhamhi yo jessati tassa maggo”.",
  "ja457:5.1": "“Sabbā disā anuvisaṭohamasmi,",
  "ja457:5.2": "Mahabbalo amitayaso atulyo;",
  "ja457:5.3": "Guṇehi sabbehi upetarūpo,",
  "ja457:5.4": "Dhammo adhamma tvaṃ kathaṃ vijessasi.",
  "ja457:6.1": "Lohena ve haññati jātarūpaṃ,",
  "ja457:6.2": "Na jātarūpena hananti lohaṃ;",
  "ja457:6.3": "Sace adhammo hañchati dhammamajja,",
  "ja457:6.4": "Ayo suvaṇṇaṃ viya dassaneyyaṃ.",
  "ja457:7.1": "Sace tuvaṃ yuddhabalo adhamma,",
  "ja457:7.2": "Na tuyha vuḍḍhā ca garū ca atthi;",
  "ja457:7.3": "Maggañca te dammi piyāppiyena,",
  "ja457:7.4": "Vācāduruttānipi te khamāmi”.",
  "ja457:8.1": "“Idañca sutvā vacanaṃ adhammo,",
  "ja457:8.2": "Avaṃsiro patito uddhapādo;",
  "ja457:8.3": "‘Yuddhatthiko ce na labhāmi yuddhaṃ’,",
  "ja457:8.4": "Ettāvatā hoti hato adhammo.",
  "ja457:9.1": "Khantībalo yuddhabalaṃ vijetvā,",
  "ja457:9.2": "Hantvā adhammaṃ nihanitva bhūmyā;",
  "ja457:9.3": "Pāyāsi vitto abhiruyha sandanaṃ,",
  "ja457:9.4": "Maggeneva atibalo saccanikkamo.",
  "ja457:10.1": "Mātā pitā samaṇabrāhmaṇā ca,",
  "ja457:10.2": "Asammānitā yassa sake agāre;",
  "ja457:10.3": "Idheva nikkhippa sarīradehaṃ,",
  "ja457:10.4": "Kāyassa bhedā nirayaṃ vajanti te;",
  "ja457:10.5": "Yathā adhammo patito avaṃsiro.",
  "ja457:11.1": "Mātā pitā samaṇabrāhmaṇā ca,",
  "ja457:11.2": "Susammānitā yassa sake agāre;",
  "ja457:11.3": "Idheva nikkhippa sarīradehaṃ,",
  "ja457:11.4": "Kāyassa bhedā sugatiṃ vajanti te;",
  "ja457:11.5": "Yathāpi dhammo abhiruyha sandanan”ti.",
  "ja457:12.1": "Dhammadevaputtajātakaṃ tatiyaṃ."
}