{
  "ja539:0.1": "Jātaka",
  "ja539:0.2": "Mahānipāta",
  "ja539:0.3": "Mūgapakkhavagga",
  "ja539:0.4": "2. Mahājanakajātaka",
  "ja539:1.1": "“Koyaṃ majjhe samuddasmiṃ,",
  "ja539:1.2": "apassaṃ tīramāyuhe;",
  "ja539:1.3": "Kaṃ tvaṃ atthavasaṃ ñatvā,",
  "ja539:1.4": "evaṃ vāyamase bhusaṃ”.",
  "ja539:2.1": "“Nisamma vattaṃ lokassa,",
  "ja539:2.2": "vāyāmassa ca devate;",
  "ja539:2.3": "Tasmā majjhe samuddasmiṃ,",
  "ja539:2.4": "apassaṃ tīramāyuhe”.",
  "ja539:3.1": "“Gambhīre appameyyasmiṃ,",
  "ja539:3.2": "tīraṃ yassa na dissati;",
  "ja539:3.3": "Mogho te purisavāyāmo,",
  "ja539:3.4": "appatvāva marissasi”.",
  "ja539:4.1": "“Anaṇo ñātinaṃ hoti,",
  "ja539:4.2": "devānaṃ pitunañca so;",
  "ja539:4.3": "Karaṃ purisakiccāni,",
  "ja539:4.4": "na ca pacchānutappati”.",
  "ja539:5.1": "“Apāraneyyaṃ yaṃ kammaṃ,",
  "ja539:5.2": "Aphalaṃ kilamathuddayaṃ;",
  "ja539:5.3": "Tattha ko vāyamenattho,",
  "ja539:5.4": "Maccu yassābhinippataṃ”.",
  "ja539:6.1": "“Apāraneyyamaccantaṃ,",
  "ja539:6.2": "yo viditvāna devate;",
  "ja539:6.3": "Na rakkhe attano pāṇaṃ,",
  "ja539:6.4": "jaññā so yadi hāpaye.",
  "ja539:7.1": "Adhippāyaphalaṃ eke,",
  "ja539:7.2": "asmiṃ lokasmi devate;",
  "ja539:7.3": "Payojayanti kammāni,",
  "ja539:7.4": "tāni ijjhanti vā na vā.",
  "ja539:8.1": "Sandiṭṭhikaṃ kammaphalaṃ,",
  "ja539:8.2": "nanu passasi devate;",
  "ja539:8.3": "Sannā aññe tarāmahaṃ,",
  "ja539:8.4": "tañca passāmi santike.",
  "ja539:9.1": "So ahaṃ vāyamissāmi,",
  "ja539:9.2": "yathāsatti yathābalaṃ;",
  "ja539:9.3": "Gacchaṃ pāraṃ samuddassa,",
  "ja539:9.4": "kassaṃ purisakāriyaṃ”.",
  "ja539:10.1": "“Yo tvaṃ evaṃ gate oghe,",
  "ja539:10.2": "appameyye mahaṇṇave;",
  "ja539:10.3": "Dhammavāyāmasampanno,",
  "ja539:10.4": "kammunā nāvasīdasi;",
  "ja539:10.5": "So tvaṃ tattheva gacchāhi,",
  "ja539:10.6": "yattha te nirato mano.",
  "ja539:11.1": "Suriyuggamane nidhi,",
  "ja539:11.2": "atho oggamane nidhi;",
  "ja539:11.3": "Anto nidhi bahi nidhi,",
  "ja539:11.4": "na anto na bahi nidhi.",
  "ja539:12.1": "Ārohane mahānidhi,",
  "ja539:12.2": "atho orohane nidhi;",
  "ja539:12.3": "Catūsu mahāsālesu,",
  "ja539:12.4": "samantā yojane nidhi.",
  "ja539:13.1": "Dantaggesu mahānidhi,",
  "ja539:13.2": "bālaggesu ca kepuke;",
  "ja539:13.3": "Rukkhaggesu mahānidhi,",
  "ja539:13.4": "soḷasete mahānidhī;",
  "ja539:13.5": "Sahassathāmo pallaṅko,",
  "ja539:13.6": "sīvalārādhanena ca.",
  "ja539:14.1": "Āsīsetheva puriso,",
  "ja539:14.2": "na nibbindeyya paṇḍito;",
  "ja539:14.3": "Passāmi vohaṃ attānaṃ,",
  "ja539:14.4": "yathā icchiṃ tathā ahu.",
  "ja539:15.1": "Āsīsetheva puriso,",
  "ja539:15.2": "na nibbindeyya paṇḍito;",
  "ja539:15.3": "Passāmi vohaṃ attānaṃ,",
  "ja539:15.4": "udakā thalamubbhataṃ.",
  "ja539:16.1": "Vāyametheva puriso,",
  "ja539:16.2": "na nibbindeyya paṇḍito;",
  "ja539:16.3": "Passāmi vohaṃ attānaṃ,",
  "ja539:16.4": "yathā icchiṃ tathā ahu.",
  "ja539:17.1": "Vāyametheva puriso,",
  "ja539:17.2": "na nibbindeyya paṇḍito;",
  "ja539:17.3": "Passāmi vohaṃ attānaṃ,",
  "ja539:17.4": "udakā thalamubbhataṃ.",
  "ja539:18.1": "Dukkhūpanītopi naro sapañño,",
  "ja539:18.2": "Āsaṃ na chindeyya sukhāgamāya;",
  "ja539:18.3": "Bahū hi phassā ahitā hitā ca,",
  "ja539:18.4": "Avitakkitā maccumupabbajanti.",
  "ja539:19.1": "Acintitampi bhavati,",
  "ja539:19.2": "cintitampi vinassati;",
  "ja539:19.3": "Na hi cintāmayā bhogā,",
  "ja539:19.4": "itthiyā purisassa vā”.",
  "ja539:20.1": "“Aporāṇaṃ vata bho rājā,",
  "ja539:20.2": "sabbabhummo disampati;",
  "ja539:20.3": "Nājja nacce nisāmeti,",
  "ja539:20.4": "na gīte kurute mano.",
  "ja539:21.1": "Na mige napi uyyāne,",
  "ja539:21.2": "napi haṃse udikkhati;",
  "ja539:21.3": "Mūgova tuṇhimāsīno,",
  "ja539:21.4": "na atthamanusāsati”.",
  "ja539:22.1": "“Sukhakāmā rahosīlā,",
  "ja539:22.2": "vadhabandhā upāratā;",
  "ja539:22.3": "Kassa nu ajja ārāme,",
  "ja539:22.4": "daharā vuddhā ca acchare.",
  "ja539:23.1": "Atikkantavanathā dhīrā,",
  "ja539:23.2": "namo tesaṃ mahesinaṃ;",
  "ja539:23.3": "Ye ussukamhi lokamhi,",
  "ja539:23.4": "viharanti manussukā.",
  "ja539:24.1": "Te chetvā maccuno jālaṃ,",
  "ja539:24.2": "tataṃ māyāvino daḷaṃ;",
  "ja539:24.3": "Chinnālayattā gacchanti,",
  "ja539:24.4": "ko tesaṃ gatimāpaye.",
  "ja539:25.1": "Kadāhaṃ mithilaṃ phītaṃ,",
  "ja539:25.2": "vibhattaṃ bhāgaso mitaṃ;",
  "ja539:25.3": "Pahāya pabbajissāmi,",
  "ja539:25.4": "taṃ kudāssu bhavissati.",
  "ja539:26.1": "Kadāhaṃ mithilaṃ phītaṃ,",
  "ja539:26.2": "visālaṃ sabbatopabhaṃ;",
  "ja539:26.3": "Pahāya pabbajissāmi,",
  "ja539:26.4": "taṃ kudāssu bhavissati.",
  "ja539:27.1": "Kadāhaṃ mithilaṃ phītaṃ,",
  "ja539:27.2": "bahupākāratoraṇaṃ;",
  "ja539:27.3": "Pahāya pabbajissāmi,",
  "ja539:27.4": "taṃ kudāssu bhavissati.",
  "ja539:28.1": "Kadāhaṃ mithilaṃ phītaṃ,",
  "ja539:28.2": "daḷhamaṭṭālakoṭṭhakaṃ;",
  "ja539:28.3": "Pahāya pabbajissāmi,",
  "ja539:28.4": "taṃ kudāssu bhavissati.",
  "ja539:29.1": "Kadāhaṃ mithilaṃ phītaṃ,",
  "ja539:29.2": "suvibhattaṃ mahāpathaṃ;",
  "ja539:29.3": "Pahāya pabbajissāmi,",
  "ja539:29.4": "taṃ kudāssu bhavissati.",
  "ja539:30.1": "Kadāhaṃ mithilaṃ phītaṃ,",
  "ja539:30.2": "suvibhattantarāpaṇaṃ;",
  "ja539:30.3": "Pahāya pabbajissāmi,",
  "ja539:30.4": "taṃ kudāssu bhavissati.",
  "ja539:31.1": "Kadāhaṃ mithilaṃ phītaṃ,",
  "ja539:31.2": "gavassarathapīḷitaṃ;",
  "ja539:31.3": "Pahāya pabbajissāmi,",
  "ja539:31.4": "taṃ kudāssu bhavissati.",
  "ja539:32.1": "Kadāhaṃ mithilaṃ phītaṃ,",
  "ja539:32.2": "ārāmavanamāliniṃ;",
  "ja539:32.3": "Pahāya pabbajissāmi,",
  "ja539:32.4": "taṃ kudāssu bhavissati.",
  "ja539:33.1": "Kadāhaṃ mithilaṃ phītaṃ,",
  "ja539:33.2": "uyyānavanamāliniṃ;",
  "ja539:33.3": "Pahāya pabbajissāmi,",
  "ja539:33.4": "taṃ kudāssu bhavissati.",
  "ja539:34.1": "Kadāhaṃ mithilaṃ phītaṃ,",
  "ja539:34.2": "pāsādavanamāliniṃ;",
  "ja539:34.3": "Pahāya pabbajissāmi,",
  "ja539:34.4": "taṃ kudāssu bhavissati.",
  "ja539:35.1": "Kadāhaṃ mithilaṃ phītaṃ,",
  "ja539:35.2": "tipuraṃ rājabandhuniṃ;",
  "ja539:35.3": "Māpitaṃ somanassena,",
  "ja539:35.4": "vedehena yasassinā;",
  "ja539:35.5": "Pahāya pabbajissāmi,",
  "ja539:35.6": "taṃ kudāssu bhavissati.",
  "ja539:36.1": "Kadāhaṃ vedehe phīte,",
  "ja539:36.2": "nicite dhammarakkhite;",
  "ja539:36.3": "Pahāya pabbajissāmi,",
  "ja539:36.4": "taṃ kudāssu bhavissati.",
  "ja539:37.1": "Kadāhaṃ vedehe phīte,",
  "ja539:37.2": "ajeyye dhammarakkhite;",
  "ja539:37.3": "Pahāya pabbajissāmi,",
  "ja539:37.4": "taṃ kudāssu bhavissati.",
  "ja539:38.1": "Kadāhaṃ antepuraṃ rammaṃ,",
  "ja539:38.2": "Vibhattaṃ bhāgaso mitaṃ;",
  "ja539:38.3": "Pahāya pabbajissāmi,",
  "ja539:38.4": "Taṃ kudāssu bhavissati.",
  "ja539:39.1": "Kadāhaṃ antepuraṃ rammaṃ,",
  "ja539:39.2": "sudhāmattikalepanaṃ;",
  "ja539:39.3": "Pahāya pabbajissāmi,",
  "ja539:39.4": "taṃ kudāssu bhavissati.",
  "ja539:40.1": "Kadāhaṃ antepuraṃ rammaṃ,",
  "ja539:40.2": "sucigandhaṃ manoramaṃ;",
  "ja539:40.3": "Pahāya pabbajissāmi,",
  "ja539:40.4": "taṃ kudāssu bhavissati.",
  "ja539:41.1": "Kadāhaṃ kūṭāgāre ca,",
  "ja539:41.2": "vibhatte bhāgaso mite;",
  "ja539:41.3": "Pahāya pabbajissāmi,",
  "ja539:41.4": "taṃ kudāssu bhavissati.",
  "ja539:42.1": "Kadāhaṃ kūṭāgāre ca,",
  "ja539:42.2": "sudhāmattikalepane;",
  "ja539:42.3": "Pahāya pabbajissāmi,",
  "ja539:42.4": "taṃ kudāssu bhavissati.",
  "ja539:43.1": "Kadāhaṃ kūṭāgāre ca,",
  "ja539:43.2": "sucigandhe manorame;",
  "ja539:43.3": "Pahāya pabbajissāmi,",
  "ja539:43.4": "taṃ kudāssu bhavissati.",
  "ja539:44.1": "Kadāhaṃ kūṭāgāre ca,",
  "ja539:44.2": "litte candanaphosite;",
  "ja539:44.3": "Pahāya pabbajissāmi,",
  "ja539:44.4": "taṃ kudāssu bhavissati.",
  "ja539:45.1": "Kadāhaṃ soṇṇapallaṅke,",
  "ja539:45.2": "gonake cittasanthate;",
  "ja539:45.3": "Pahāya pabbajissāmi,",
  "ja539:45.4": "taṃ kudāssu bhavissati.",
  "ja539:46.1": "Kadāhaṃ maṇipallaṅke,",
  "ja539:46.2": "gonake cittasanthate;",
  "ja539:46.3": "Pahāya pabbajissāmi,",
  "ja539:46.4": "taṃ kudāssu bhavissati.",
  "ja539:47.1": "Kadāhaṃ kappāsakoseyyaṃ,",
  "ja539:47.2": "khomakoṭumbarāni ca;",
  "ja539:47.3": "Pahāya pabbajissāmi,",
  "ja539:47.4": "taṃ kudāssu bhavissati.",
  "ja539:48.1": "Kadāhaṃ pokkharaṇī rammā,",
  "ja539:48.2": "cakkavākapakūjitā;",
  "ja539:48.3": "Mandālakehi sañchannā,",
  "ja539:48.4": "padumuppalakehi ca;",
  "ja539:48.5": "Pahāya pabbajissāmi,",
  "ja539:48.6": "taṃ kudāssu bhavissati.",
  "ja539:49.1": "Kadāhaṃ hatthigumbe ca,",
  "ja539:49.2": "sabbālaṅkārabhūsite;",
  "ja539:49.3": "Suvaṇṇakacche mātaṅge,",
  "ja539:49.4": "hemakappanavāsase.",
  "ja539:50.1": "Ārūḷhe gāmaṇīyehi,",
  "ja539:50.2": "tomaraṅkusapāṇibhi;",
  "ja539:50.3": "Pahāya pabbajissāmi,",
  "ja539:50.4": "taṃ kudāssu bhavissati.",
  "ja539:51.1": "Kadāhaṃ assagumbe ca,",
  "ja539:51.2": "sabbālaṅkārabhūsite;",
  "ja539:51.3": "Ājānīyeva jātiyā,",
  "ja539:51.4": "sindhave sīghavāhane.",
  "ja539:52.1": "Ārūḷhe gāmaṇīyehi,",
  "ja539:52.2": "illiyācāpadhāribhi;",
  "ja539:52.3": "Pahāya pabbajissāmi,",
  "ja539:52.4": "taṃ kudāssu bhavissati.",
  "ja539:53.1": "Kadāhaṃ rathaseniyo,",
  "ja539:53.2": "sannaddhe ussitaddhaje;",
  "ja539:53.3": "Dīpe athopi veyyagghe,",
  "ja539:53.4": "sabbālaṅkārabhūsite.",
  "ja539:54.1": "Ārūḷhe gāmaṇīyehi,",
  "ja539:54.2": "cāpahatthehi vammibhi;",
  "ja539:54.3": "Pahāya pabbajissāmi,",
  "ja539:54.4": "taṃ kudāssu bhavissati.",
  "ja539:55.1": "Kadāhaṃ sovaṇṇarathe,",
  "ja539:55.2": "sannaddhe ussitaddhaje;",
  "ja539:55.3": "Dīpe athopi veyyagghe,",
  "ja539:55.4": "sabbālaṅkārabhūsite.",
  "ja539:56.1": "Ārūḷhe gāmaṇīyehi,",
  "ja539:56.2": "cāpahatthehi vammibhi;",
  "ja539:56.3": "Pahāya pabbajissāmi,",
  "ja539:56.4": "taṃ kudāssu bhavissati.",
  "ja539:57.1": "Kadāhaṃ sajjhurathe ca,",
  "ja539:57.2": "sannaddhe ussitaddhaje;",
  "ja539:57.3": "Dīpe athopi veyyagghe,",
  "ja539:57.4": "sabbālaṅkārabhūsite.",
  "ja539:58.1": "Ārūḷhe gāmaṇīyehi,",
  "ja539:58.2": "cāpahatthehi vammibhi;",
  "ja539:58.3": "Pahāya pabbajissāmi,",
  "ja539:58.4": "taṃ kudāssu bhavissati.",
  "ja539:59.1": "Kadāhaṃ assarathe ca,",
  "ja539:59.2": "sannaddhe ussitaddhaje;",
  "ja539:59.3": "Dīpe athopi veyyagghe,",
  "ja539:59.4": "sabbālaṅkārabhūsite.",
  "ja539:60.1": "Ārūḷhe gāmaṇīyehi,",
  "ja539:60.2": "cāpahatthehi vammibhi;",
  "ja539:60.3": "Pahāya pabbajissāmi,",
  "ja539:60.4": "taṃ kudāssu bhavissati.",
  "ja539:61.1": "Kadāhaṃ oṭṭharathe ca,",
  "ja539:61.2": "sannaddhe ussitaddhaje;",
  "ja539:61.3": "Dīpe athopi veyyagghe,",
  "ja539:61.4": "sabbālaṅkārabhūsite.",
  "ja539:62.1": "Ārūḷhe gāmaṇīyehi,",
  "ja539:62.2": "cāpahatthehi vammibhi;",
  "ja539:62.3": "Pahāya pabbajissāmi,",
  "ja539:62.4": "taṃ kudāssu bhavissati.",
  "ja539:63.1": "Kadāhaṃ goṇarathe ca,",
  "ja539:63.2": "sannaddhe ussitaddhaje;",
  "ja539:63.3": "Dīpe athopi veyyagghe,",
  "ja539:63.4": "sabbālaṅkārabhūsite.",
  "ja539:64.1": "Ārūḷhe gāmaṇīyehi,",
  "ja539:64.2": "cāpahatthehi vammibhi;",
  "ja539:64.3": "Pahāya pabbajissāmi,",
  "ja539:64.4": "taṃ kudāssu bhavissati.",
  "ja539:65.1": "Kadāhaṃ ajarathe ca,",
  "ja539:65.2": "sannaddhe ussitaddhaje;",
  "ja539:65.3": "Dīpe athopi veyyagghe,",
  "ja539:65.4": "sabbālaṅkārabhūsite.",
  "ja539:66.1": "Ārūḷhe gāmaṇīyehi,",
  "ja539:66.2": "cāpahatthehi vammibhi;",
  "ja539:66.3": "Pahāya pabbajissāmi,",
  "ja539:66.4": "taṃ kudāssu bhavissati.",
  "ja539:67.1": "Kadāhaṃ meṇḍarathe ca,",
  "ja539:67.2": "sannaddhe ussitaddhaje;",
  "ja539:67.3": "Dīpe athopi veyyagghe,",
  "ja539:67.4": "sabbālaṅkārabhūsite.",
  "ja539:68.1": "Ārūḷhe gāmaṇīyehi,",
  "ja539:68.2": "cāpahatthehi vammibhi;",
  "ja539:68.3": "Pahāya pabbajissāmi,",
  "ja539:68.4": "taṃ kudāssu bhavissati.",
  "ja539:69.1": "Kadāhaṃ migarathe ca,",
  "ja539:69.2": "sannaddhe ussitaddhaje;",
  "ja539:69.3": "Dīpe athopi veyyagghe,",
  "ja539:69.4": "sabbālaṅkārabhūsite.",
  "ja539:70.1": "Ārūḷhe gāmaṇīyehi,",
  "ja539:70.2": "cāpahatthehi vammibhi;",
  "ja539:70.3": "Pahāya pabbajissāmi,",
  "ja539:70.4": "taṃ kudāssu bhavissati.",
  "ja539:71.1": "Kadāhaṃ hatthārohe ca,",
  "ja539:71.2": "sabbālaṅkārabhūsite;",
  "ja539:71.3": "Nīlavammadhare sūre,",
  "ja539:71.4": "tomaraṅkusapāṇine;",
  "ja539:71.5": "Pahāya pabbajissāmi,",
  "ja539:71.6": "taṃ kudāssu bhavissati.",
  "ja539:72.1": "Kadāhaṃ assārohe ca,",
  "ja539:72.2": "sabbālaṅkārabhūsite;",
  "ja539:72.3": "Nīlavammadhare sūre,",
  "ja539:72.4": "illiyācāpadhārine;",
  "ja539:72.5": "Pahāya pabbajissāmi,",
  "ja539:72.6": "taṃ kudāssu bhavissati.",
  "ja539:73.1": "Kadāhaṃ rathārohe ca,",
  "ja539:73.2": "sabbālaṅkārabhūsite;",
  "ja539:73.3": "Nīlavammadhare sūre,",
  "ja539:73.4": "cāpahatthe kalāpine;",
  "ja539:73.5": "Pahāya pabbajissāmi,",
  "ja539:73.6": "taṃ kudāssu bhavissati.",
  "ja539:74.1": "Kadāhaṃ dhanuggahe ca,",
  "ja539:74.2": "sabbālaṅkārabhūsite;",
  "ja539:74.3": "Nīlavammadhare sūre,",
  "ja539:74.4": "cāpahatthe kalāpine;",
  "ja539:74.5": "Pahāya pabbajissāmi,",
  "ja539:74.6": "taṃ kudāssu bhavissati.",
  "ja539:75.1": "Kadāhaṃ rājaputte ca,",
  "ja539:75.2": "sabbālaṅkārabhūsite;",
  "ja539:75.3": "Citravammadhare sūre,",
  "ja539:75.4": "kañcanāveḷadhārine;",
  "ja539:75.5": "Pahāya pabbajissāmi,",
  "ja539:75.6": "taṃ kudāssu bhavissati.",
  "ja539:76.1": "Kadāhaṃ ariyagaṇe ca,",
  "ja539:76.2": "vatavante alaṅkate;",
  "ja539:76.3": "Haricandanalittaṅge,",
  "ja539:76.4": "kāsikuttamadhārine;",
  "ja539:76.5": "Pahāya pabbajissāmi,",
  "ja539:76.6": "taṃ kudāssu bhavissati.",
  "ja539:77.1": "Kadāhaṃ amaccagaṇe ca,",
  "ja539:77.2": "sabbālaṅkārabhūsite;",
  "ja539:77.3": "Pītavammadhare sūre,",
  "ja539:77.4": "purato gacchamāline;",
  "ja539:77.5": "Pahāya pabbajissāmi,",
  "ja539:77.6": "taṃ kudāssu bhavissati.",
  "ja539:78.1": "Kadāhaṃ sattasatā bhariyā,",
  "ja539:78.2": "Sabbālaṅkārabhūsitā;",
  "ja539:78.3": "Pahāya pabbajissāmi,",
  "ja539:78.4": "Taṃ kudāssu bhavissati.",
  "ja539:79.1": "Kadāhaṃ sattasatā bhariyā,",
  "ja539:79.2": "Susaññā tanumajjhimā;",
  "ja539:79.3": "Pahāya pabbajissāmi,",
  "ja539:79.4": "Taṃ kudāssu bhavissati.",
  "ja539:80.1": "Kadāhaṃ sattasatā bhariyā,",
  "ja539:80.2": "Assavā piyabhāṇinī;",
  "ja539:80.3": "Pahāya pabbajissāmi,",
  "ja539:80.4": "Taṃ kudāssu bhavissati.",
  "ja539:81.1": "Kadāhaṃ satapalaṃ kaṃsaṃ,",
  "ja539:81.2": "sovaṇṇaṃ satarājikaṃ;",
  "ja539:81.3": "Pahāya pabbajissāmi,",
  "ja539:81.4": "taṃ kudāssu bhavissati.",
  "ja539:82.1": "Kadāssu maṃ hatthigumbā,",
  "ja539:82.2": "sabbālaṅkārabhūsitā;",
  "ja539:82.3": "Suvaṇṇakacchā mātaṅgā,",
  "ja539:82.4": "hemakappanavāsasā.",
  "ja539:83.1": "Ārūḷhā gāmaṇīyehi,",
  "ja539:83.2": "tomaraṅkusapāṇibhi;",
  "ja539:83.3": "Yantaṃ maṃ nānuyissanti,",
  "ja539:83.4": "taṃ kudāssu bhavissati.",
  "ja539:84.1": "Kadāssu maṃ assagumbā,",
  "ja539:84.2": "sabbālaṅkārabhūsitā;",
  "ja539:84.3": "Ājānīyāva jātiyā,",
  "ja539:84.4": "sindhavā sīghavāhanā.",
  "ja539:85.1": "Ārūḷhā gāmaṇīyehi,",
  "ja539:85.2": "illiyācāpadhāribhi;",
  "ja539:85.3": "Yantaṃ maṃ nānuyissanti,",
  "ja539:85.4": "taṃ kudāssu bhavissati.",
  "ja539:86.1": "Kadāssu maṃ rathasenī,",
  "ja539:86.2": "sannaddhā ussitaddhajā;",
  "ja539:86.3": "Dīpā athopi veyyagghā,",
  "ja539:86.4": "sabbālaṅkārabhūsitā.",
  "ja539:87.1": "Ārūḷhā gāmaṇīyehi,",
  "ja539:87.2": "cāpahatthehi vammibhi;",
  "ja539:87.3": "Yantaṃ maṃ nānuyissanti,",
  "ja539:87.4": "taṃ kudāssu bhavissati.",
  "ja539:88.1": "Kadāssu maṃ soṇṇarathā,",
  "ja539:88.2": "sannaddhā ussitaddhajā;",
  "ja539:88.3": "Dīpā athopi veyyagghā,",
  "ja539:88.4": "sabbālaṅkārabhūsitā.",
  "ja539:89.1": "Ārūḷhā gāmaṇīyehi,",
  "ja539:89.2": "cāpahatthehi vammibhi;",
  "ja539:89.3": "Yantaṃ maṃ nānuyissanti,",
  "ja539:89.4": "taṃ kudāssu bhavissati.",
  "ja539:90.1": "Kadāssu maṃ sajjhurathā,",
  "ja539:90.2": "sannaddhā ussitaddhajā;",
  "ja539:90.3": "Dīpā athopi veyyagghā,",
  "ja539:90.4": "sabbālaṅkārabhūsitā.",
  "ja539:91.1": "Ārūḷhā gāmaṇīyehi,",
  "ja539:91.2": "cāpahatthehi vammibhi;",
  "ja539:91.3": "Yantaṃ maṃ nānuyissanti,",
  "ja539:91.4": "taṃ kudāssu bhavissati.",
  "ja539:92.1": "Kadāssu maṃ assarathā,",
  "ja539:92.2": "sannaddhā ussitaddhajā;",
  "ja539:92.3": "Dīpā athopi veyyagghā,",
  "ja539:92.4": "sabbālaṅkārabhūsitā.",
  "ja539:93.1": "Ārūḷhā gāmaṇīyehi,",
  "ja539:93.2": "cāpahatthehi vammibhi;",
  "ja539:93.3": "Yantaṃ maṃ nānuyissanti,",
  "ja539:93.4": "taṃ kudāssu bhavissati.",
  "ja539:94.1": "Kadāssu maṃ oṭṭharathā,",
  "ja539:94.2": "sannaddhā ussitaddhajā;",
  "ja539:94.3": "Dīpā athopi veyyagghā,",
  "ja539:94.4": "sabbālaṅkārabhūsitā.",
  "ja539:95.1": "Ārūḷhā gāmaṇīyehi,",
  "ja539:95.2": "cāpahatthehi vammibhi;",
  "ja539:95.3": "Yantaṃ maṃ nānuyissanti,",
  "ja539:95.4": "taṃ kudāssu bhavissati.",
  "ja539:96.1": "Kadāssu maṃ goṇarathā,",
  "ja539:96.2": "sannaddhā ussitaddhajā;",
  "ja539:96.3": "Dīpā athopi veyyagghā,",
  "ja539:96.4": "sabbālaṅkārabhūsitā.",
  "ja539:97.1": "Ārūḷhā gāmaṇīyehi,",
  "ja539:97.2": "cāpahatthehi vammibhi;",
  "ja539:97.3": "Yantaṃ maṃ nānuyissanti,",
  "ja539:97.4": "taṃ kudāssu bhavissati.",
  "ja539:98.1": "Kadāssu maṃ ajarathā,",
  "ja539:98.2": "sannaddhā ussitaddhajā;",
  "ja539:98.3": "Dīpā athopi veyyagghā,",
  "ja539:98.4": "sabbālaṅkārabhūsitā.",
  "ja539:99.1": "Ārūḷhā gāmaṇīyehi,",
  "ja539:99.2": "cāpahatthehi vammibhi;",
  "ja539:99.3": "Yantaṃ maṃ nānuyissanti,",
  "ja539:99.4": "taṃ kudāssu bhavissati.",
  "ja539:100.1": "Kadāssu maṃ meṇḍarathā,",
  "ja539:100.2": "sannaddhā ussitaddhajā;",
  "ja539:100.3": "Dīpā athopi veyyagghā,",
  "ja539:100.4": "sabbālaṅkārabhūsitā.",
  "ja539:101.1": "Ārūḷhā gāmaṇīyehi,",
  "ja539:101.2": "cāpahatthehi vammibhi;",
  "ja539:101.3": "Yantaṃ maṃ nānuyissanti,",
  "ja539:101.4": "taṃ kudāssu bhavissati.",
  "ja539:102.1": "Kadāssu maṃ migarathā,",
  "ja539:102.2": "sannaddhā ussitaddhajā;",
  "ja539:102.3": "Dīpā athopi veyyagghā,",
  "ja539:102.4": "sabbālaṅkārabhūsitā.",
  "ja539:103.1": "Ārūḷhā gāmaṇīyehi,",
  "ja539:103.2": "cāpahatthehi vammibhi;",
  "ja539:103.3": "Yantaṃ maṃ nānuyissanti,",
  "ja539:103.4": "taṃ kudāssu bhavissati.",
  "ja539:104.1": "Kadāssu maṃ hatthārohā,",
  "ja539:104.2": "sabbālaṅkārabhūsitā;",
  "ja539:104.3": "Nīlavammadharā sūrā,",
  "ja539:104.4": "tomaraṅkusapāṇino;",
  "ja539:104.5": "Yantaṃ maṃ nānuyissanti,",
  "ja539:104.6": "taṃ kudāssu bhavissati.",
  "ja539:105.1": "Kadāssu maṃ assārohā,",
  "ja539:105.2": "sabbālaṅkārabhūsitā;",
  "ja539:105.3": "Nīlavammadharā sūrā,",
  "ja539:105.4": "illiyācāpadhārino;",
  "ja539:105.5": "Yantaṃ maṃ nānuyissanti,",
  "ja539:105.6": "taṃ kudāssu bhavissati.",
  "ja539:106.1": "Kadāssu maṃ rathārohā,",
  "ja539:106.2": "sabbālaṅkārabhūsitā;",
  "ja539:106.3": "Nīlavammadharā sūrā,",
  "ja539:106.4": "cāpahatthā kalāpino;",
  "ja539:106.5": "Yantaṃ maṃ nānuyissanti,",
  "ja539:106.6": "taṃ kudāssu bhavissati.",
  "ja539:107.1": "Kadāssu maṃ dhanuggahā,",
  "ja539:107.2": "sabbālaṅkārabhūsitā;",
  "ja539:107.3": "Nīlavammadharā sūrā,",
  "ja539:107.4": "cāpahatthā kalāpino;",
  "ja539:107.5": "Yantaṃ maṃ nānuyissanti,",
  "ja539:107.6": "taṃ kudāssu bhavissati.",
  "ja539:108.1": "Kadāssu maṃ rājaputtā,",
  "ja539:108.2": "sabbālaṅkārabhūsitā;",
  "ja539:108.3": "Citravammadharā sūrā,",
  "ja539:108.4": "kañcanāveḷadhārino;",
  "ja539:108.5": "Yantaṃ maṃ nānuyissanti,",
  "ja539:108.6": "taṃ kudāssu bhavissati.",
  "ja539:109.1": "Kadāssu maṃ ariyagaṇā,",
  "ja539:109.2": "vatavantā alaṅkatā;",
  "ja539:109.3": "Haricandanalittaṅgā,",
  "ja539:109.4": "kāsikuttamadhārino;",
  "ja539:109.5": "Yantaṃ maṃ nānuyissanti,",
  "ja539:109.6": "taṃ kudāssu bhavissati.",
  "ja539:110.1": "Kadāssu maṃ amaccagaṇā,",
  "ja539:110.2": "sabbālaṅkārabhūsitā;",
  "ja539:110.3": "Pītavammadharā sūrā,",
  "ja539:110.4": "purato gacchamālino;",
  "ja539:110.5": "Yantaṃ maṃ nānuyissanti,",
  "ja539:110.6": "taṃ kudāssu bhavissati.",
  "ja539:111.1": "Kadāssu maṃ sattasatā bhariyā,",
  "ja539:111.2": "Sabbālaṅkārabhūsitā;",
  "ja539:111.3": "Yantaṃ maṃ nānuyissanti,",
  "ja539:111.4": "Taṃ kudāssu bhavissati.",
  "ja539:112.1": "Kadāssu maṃ sattasatā bhariyā,",
  "ja539:112.2": "Susaññā tanumajjhimā;",
  "ja539:112.3": "Yantaṃ maṃ nānuyissanti,",
  "ja539:112.4": "Taṃ kudāssu bhavissati.",
  "ja539:113.1": "Kadāssu maṃ sattasatā bhariyā,",
  "ja539:113.2": "Assavā piyabhāṇinī;",
  "ja539:113.3": "Yantaṃ maṃ nānuyissanti,",
  "ja539:113.4": "Taṃ kudāssu bhavissati.",
  "ja539:114.1": "Kadāhaṃ pattaṃ gahetvāna,",
  "ja539:114.2": "muṇḍo saṅghāṭipāruto;",
  "ja539:114.3": "Piṇḍikāya carissāmi,",
  "ja539:114.4": "taṃ kudāssu bhavissati.",
  "ja539:115.1": "Kadāhaṃ paṃsukūlānaṃ,",
  "ja539:115.2": "ujjhitānaṃ mahāpathe;",
  "ja539:115.3": "Saṅghāṭiṃ dhārayissāmi,",
  "ja539:115.4": "taṃ kudāssu bhavissati.",
  "ja539:116.1": "Kadāhaṃ sattāhasammeghe,",
  "ja539:116.2": "ovaṭṭho allacīvaro;",
  "ja539:116.3": "Piṇḍikāya carissāmi,",
  "ja539:116.4": "taṃ kudāssu bhavissati.",
  "ja539:117.1": "Kadāhaṃ sabbattha gantvā,",
  "ja539:117.2": "rukkhā rukkhaṃ vanā vanaṃ;",
  "ja539:117.3": "Anapekkho gamissāmi,",
  "ja539:117.4": "taṃ kudāssu bhavissati.",
  "ja539:118.1": "Kadāhaṃ giriduggesu,",
  "ja539:118.2": "pahīnabhayabheravo;",
  "ja539:118.3": "Adutiyo gamissāmi,",
  "ja539:118.4": "taṃ kudāssu bhavissati.",
  "ja539:119.1": "Kadāhaṃ vīṇaṃva rujjako,",
  "ja539:119.2": "sattatantiṃ manoramaṃ;",
  "ja539:119.3": "Cittaṃ ujuṃ karissāmi,",
  "ja539:119.4": "taṃ kudāssu bhavissati.",
  "ja539:120.1": "Kadāhaṃ rathakārova,",
  "ja539:120.2": "parikantaṃ upāhanaṃ;",
  "ja539:120.3": "Kāmasaṃyojane checchaṃ,",
  "ja539:120.4": "ye dibbe ye ca mānuse”.",
  "ja539:121.1": "Tā ca sattasatā bhariyā,",
  "ja539:121.2": "sabbālaṅkārabhūsitā;",
  "ja539:121.3": "Bāhā paggayha pakkanduṃ,",
  "ja539:121.4": "“kasmā no vijahissasi”.",
  "ja539:122.1": "Tā ca sattasatā bhariyā,",
  "ja539:122.2": "susaññā tanumajjhimā;",
  "ja539:122.3": "Bāhā paggayha pakkanduṃ,",
  "ja539:122.4": "“kasmā no vijahissasi”.",
  "ja539:123.1": "Tā ca sattasatā bhariyā,",
  "ja539:123.2": "assavā piyabhāṇinī;",
  "ja539:123.3": "Bāhā paggayha pakkanduṃ,",
  "ja539:123.4": "“kasmā no vijahissasi”.",
  "ja539:124.1": "Tā ca sattasatā bhariyā,",
  "ja539:124.2": "sabbālaṅkārabhūsitā;",
  "ja539:124.3": "Hitvā sampaddavī rājā,",
  "ja539:124.4": "pabbajjāya purakkhato.",
  "ja539:125.1": "Tā ca sattasatā bhariyā,",
  "ja539:125.2": "susaññā tanumajjhimā;",
  "ja539:125.3": "Hitvā sampaddavī rājā,",
  "ja539:125.4": "pabbajjāya purakkhato.",
  "ja539:126.1": "Tā ca sattasatā bhariyā,",
  "ja539:126.2": "assavā piyabhāṇinī;",
  "ja539:126.3": "Hitvā sampaddavī rājā,",
  "ja539:126.4": "pabbajjāya purakkhato.",
  "ja539:127.1": "Hitvā satapalaṃ kaṃsaṃ,",
  "ja539:127.2": "sovaṇṇaṃ satarājikaṃ;",
  "ja539:127.3": "Aggahī mattikaṃ pattaṃ,",
  "ja539:127.4": "taṃ dutiyābhisecanaṃ.",
  "ja539:128.1": "“Bhesmā aggisamā jālā,",
  "ja539:128.2": "kosā ḍayhanti bhāgaso;",
  "ja539:128.3": "Rajataṃ jātarūpañca,",
  "ja539:128.4": "muttā veḷuriyā bahū.",
  "ja539:129.1": "Maṇayo saṅkhamuttā ca,",
  "ja539:129.2": "vatthikaṃ haricandanaṃ;",
  "ja539:129.3": "Ajinaṃ dantabhaṇḍañca,",
  "ja539:129.4": "lohaṃ kāḷāyasaṃ bahū;",
  "ja539:129.5": "Ehi rāja nivattassu,",
  "ja539:129.6": "mā tetaṃ vinasā dhanaṃ”.",
  "ja539:130.1": "“Susukhaṃ vata jīvāma,",
  "ja539:130.2": "yesaṃ no natthi kiñcanaṃ;",
  "ja539:130.3": "Mithilā dayhamānāya,",
  "ja539:130.4": "na me kiñci adayhatha”.",
  "ja539:131.1": "“Aṭaviyo samuppannā,",
  "ja539:131.2": "raṭṭhaṃ viddhaṃsayanti taṃ;",
  "ja539:131.3": "Ehi rāja nivattassu,",
  "ja539:131.4": "mā raṭṭhaṃ vinasā idaṃ”.",
  "ja539:132.1": "“Susukhaṃ vata jīvāma,",
  "ja539:132.2": "yesaṃ no natthi kiñcanaṃ;",
  "ja539:132.3": "Raṭṭhe vilumpamānamhi,",
  "ja539:132.4": "na me kiñci ahīratha.",
  "ja539:133.1": "Susukhaṃ vata jīvāma,",
  "ja539:133.2": "yesaṃ no natthi kiñcanaṃ;",
  "ja539:133.3": "Pītibhakkhā bhavissāma,",
  "ja539:133.4": "devā ābhassarā yathā”.",
  "ja539:134.1": "“Kimheso mahato ghoso,",
  "ja539:134.2": "kā nu gāmeva kīḷiyā;",
  "ja539:134.3": "Samaṇa teva pucchāma,",
  "ja539:134.4": "kattheso abhisaṭo jano”.",
  "ja539:135.1": "“Mamaṃ ohāya gacchantaṃ,",
  "ja539:135.2": "ettheso abhisaṭo jano;",
  "ja539:135.3": "Sīmātikkamanaṃ yantaṃ,",
  "ja539:135.4": "munimonassa pattiyā;",
  "ja539:135.5": "Missaṃ nandīhi gacchantaṃ,",
  "ja539:135.6": "kiṃ jānamanupucchasi”.",
  "ja539:136.1": "“Māssu tiṇṇo amaññittha,",
  "ja539:136.2": "sarīraṃ dhārayaṃ imaṃ;",
  "ja539:136.3": "Atīraṇeyya yamidaṃ,",
  "ja539:136.4": "bahū hi paripanthayo”.",
  "ja539:137.1": "“Ko nu me paripanthassa,",
  "ja539:137.2": "mamaṃ evaṃvihārino;",
  "ja539:137.3": "Yo neva diṭṭhe nādiṭṭhe,",
  "ja539:137.4": "kāmānamabhipatthaye”.",
  "ja539:138.1": "“Niddā tandī vijambhitā,",
  "ja539:138.2": "aratī bhattasammado;",
  "ja539:138.3": "Āvasanti sarīraṭṭhā,",
  "ja539:138.4": "bahū hi paripanthayo”.",
  "ja539:139.1": "“Kalyāṇaṃ vata maṃ bhavaṃ,",
  "ja539:139.2": "brāhmaṇa manusāsati;",
  "ja539:139.3": "Brāhmaṇa teva pucchāmi,",
  "ja539:139.4": "ko nu tvamasi mārisa”.",
  "ja539:140.1": "“Nārado iti me nāmaṃ,",
  "ja539:140.2": "kassapo iti maṃ vidū;",
  "ja539:140.3": "Bhoto sakāsamāgacchiṃ,",
  "ja539:140.4": "sādhu sabbhi samāgamo.",
  "ja539:141.1": "Tassa te sabbo ānando,",
  "ja539:141.2": "vihāro upavattatu;",
  "ja539:141.3": "Yaṃ ūnaṃ taṃ paripūrehi,",
  "ja539:141.4": "khantiyā upasamena ca.",
  "ja539:142.1": "Pasāraya sannatañca,",
  "ja539:142.2": "unnatañca pasāraya;",
  "ja539:142.3": "Kammaṃ vijjañca dhammañca,",
  "ja539:142.4": "sakkatvāna paribbaja.",
  "ja539:143.1": "Bahū hatthī ca asse ca,",
  "ja539:143.2": "nagare janapadāni ca;",
  "ja539:143.3": "Hitvā janaka pabbajito,",
  "ja539:143.4": "kapāle ratimajjhagā.",
  "ja539:144.1": "Kacci nu te jānapadā,",
  "ja539:144.2": "mittāmaccā ca ñātakā;",
  "ja539:144.3": "Dubbhimakaṃsu janaka,",
  "ja539:144.4": "kasmā tetaṃ aruccatha”.",
  "ja539:145.1": "“Na migājina jātucche,",
  "ja539:145.2": "ahaṃ kañci kudācanaṃ;",
  "ja539:145.3": "Adhammena jine ñātiṃ,",
  "ja539:145.4": "na cāpi ñātayo mamaṃ.",
  "ja539:146.1": "Disvāna lokavattantaṃ,",
  "ja539:146.2": "khajjantaṃ kaddamīkataṃ;",
  "ja539:146.3": "Haññare bajjhare cettha,",
  "ja539:146.4": "yattha sanno puthujjano;",
  "ja539:146.5": "Etāhaṃ upamaṃ katvā,",
  "ja539:146.6": "bhikkhakosmi migājina”.",
  "ja539:147.1": "“Ko nu te bhagavā satthā,",
  "ja539:147.2": "kassetaṃ vacanaṃ suci;",
  "ja539:147.3": "Na hi kappaṃ vā vijjaṃ vā,",
  "ja539:147.4": "paccakkhāya rathesabha;",
  "ja539:147.5": "Samaṇaṃ āhu vattantaṃ,",
  "ja539:147.6": "yathā dukkhassatikkamo.",
  "ja539:148.1": "Na migājina jātucche,",
  "ja539:148.2": "ahaṃ kañci kudācanaṃ;",
  "ja539:148.3": "Samaṇaṃ brāhmaṇaṃ vāpi,",
  "ja539:148.4": "sakkatvā anupāvisiṃ”.",
  "ja539:149.1": "“Mahatā cānubhāvena,",
  "ja539:149.2": "gacchanto siriyā jalaṃ;",
  "ja539:149.3": "Gīyamānesu gītesu,",
  "ja539:149.4": "vajjamānesu vaggusu.",
  "ja539:150.1": "Tūriyatāḷasaṅghuṭṭhe,",
  "ja539:150.2": "Sammatālasamāhite;",
  "ja539:150.3": "Sa migājina maddakkhiṃ,",
  "ja539:150.4": "Phaliṃ ambaṃ tirocchadaṃ;",
  "ja539:150.5": "Haññamānaṃ manussehi,",
  "ja539:150.6": "Phalakāmehi jantubhi.",
  "ja539:151.1": "So khohaṃ taṃ siriṃ hitvā,",
  "ja539:151.2": "orohitvā migājina;",
  "ja539:151.3": "Mūlaṃ ambassupāgacchiṃ,",
  "ja539:151.4": "phalino nipphalassa ca.",
  "ja539:152.1": "Phaliṃ ambaṃ hataṃ disvā,",
  "ja539:152.2": "viddhaṃstaṃ vinaḷīkataṃ;",
  "ja539:152.3": "Athekaṃ itaraṃ ambaṃ,",
  "ja539:152.4": "nīlobhāsaṃ manoramaṃ.",
  "ja539:153.1": "Evameva nūnamhepi,",
  "ja539:153.2": "issare bahukaṇṭake;",
  "ja539:153.3": "Amittā no vadhissanti,",
  "ja539:153.4": "yathā ambo phalī hato.",
  "ja539:154.1": "Ajinamhi haññate dīpi,",
  "ja539:154.2": "nāgo dantehi haññate;",
  "ja539:154.3": "Dhanamhi dhanino hanti,",
  "ja539:154.4": "aniketamasanthavaṃ;",
  "ja539:154.5": "Phalī ambo aphalo ca,",
  "ja539:154.6": "te satthāro ubho mama”.",
  "ja539:155.1": "“Sabbo jano pabyathito,",
  "ja539:155.2": "rājā pabbajito iti;",
  "ja539:155.3": "Hatthārohā anīkaṭṭhā,",
  "ja539:155.4": "rathikā pattikārakā.",
  "ja539:156.1": "Assāsayitvā janataṃ,",
  "ja539:156.2": "ṭhapayitvā paṭicchadaṃ;",
  "ja539:156.3": "Puttaṃ rajje ṭhapetvāna,",
  "ja539:156.4": "atha pacchā pabbajissasi”.",
  "ja539:157.1": "“Cattā mayā jānapadā,",
  "ja539:157.2": "mittāmaccā ca ñātakā;",
  "ja539:157.3": "Santi puttā videhānaṃ,",
  "ja539:157.4": "dīghāvu raṭṭhavaḍḍhano;",
  "ja539:157.5": "Te rajjaṃ kārayissanti,",
  "ja539:157.6": "mithilāyaṃ pajāpati.",
  "ja539:158.1": "Ehi taṃ anusikkhāmi,",
  "ja539:158.2": "yaṃ vākyaṃ mama ruccati;",
  "ja539:158.3": "Rajjaṃ tuvaṃ kārayasi,",
  "ja539:158.4": "pāpaṃ duccaritaṃ bahuṃ;",
  "ja539:158.5": "Kāyena vācā manasā,",
  "ja539:158.6": "yena gacchasi duggatiṃ.",
  "ja539:159.1": "Paradinnakena paraniṭṭhitena,",
  "ja539:159.2": "Piṇḍena yāpehi sa dhīradhammo”.",
  "ja539:160.1": "“Yopi catutthe bhattakāle na bhuñje,",
  "ja539:160.2": "Ajuṭṭhamārīva khudāya miyye;",
  "ja539:160.3": "Na tveva piṇḍaṃ luḷitaṃ anariyaṃ,",
  "ja539:160.4": "Kulaputtarūpo sappuriso na seve;",
  "ja539:160.5": "Tayidaṃ na sādhu tayidaṃ na suṭṭhu,",
  "ja539:160.6": "Sunakhucchiṭṭhakaṃ janaka bhuñjase tuvaṃ”.",
  "ja539:161.1": "“Na cāpi me sīvali so abhakkho,",
  "ja539:161.2": "Yaṃ hoti cattaṃ gihino sunassa vā;",
  "ja539:161.3": "Ye keci bhogā idha dhammaladdhā,",
  "ja539:161.4": "Sabbo so bhakkho anavayoti vutto”.",
  "ja539:162.1": "“Kumārike upaseniye,",
  "ja539:162.2": "Niccaṃ niggaḷamaṇḍite;",
  "ja539:162.3": "Kasmā te eko bhujo janati,",
  "ja539:162.4": "Eko te na janatī bhujo”.",
  "ja539:163.1": "“Imasmiṃ me samaṇa hatthe,",
  "ja539:163.2": "paṭimukkā dunīvarā;",
  "ja539:163.3": "Saṅghātā jāyate saddo,",
  "ja539:163.4": "dutiyasseva sā gati.",
  "ja539:164.1": "Imasmiṃ me samaṇa hatthe,",
  "ja539:164.2": "paṭimukko ekanīvaro;",
  "ja539:164.3": "So adutiyo na janati,",
  "ja539:164.4": "munibhūtova tiṭṭhati.",
  "ja539:165.1": "Vivādappatto dutiyo,",
  "ja539:165.2": "keneko vivadissati;",
  "ja539:165.3": "Tassa te saggakāmassa,",
  "ja539:165.4": "ekattamuparocataṃ”.",
  "ja539:166.1": "“Suṇāsi sīvali kathā,",
  "ja539:166.2": "kumāriyā paveditā;",
  "ja539:166.3": "Pesiyā maṃ garahittho,",
  "ja539:166.4": "dutiyasseva sā gati.",
  "ja539:167.1": "Ayaṃ dvedhāpatho bhadde,",
  "ja539:167.2": "anuciṇṇo pathāvihi;",
  "ja539:167.3": "Tesaṃ tvaṃ ekaṃ gaṇhāhi,",
  "ja539:167.4": "ahamekaṃ punāparaṃ.",
  "ja539:168.1": "Māvaca maṃ tvaṃ pati meti,",
  "ja539:168.2": "nāhaṃ bhariyāti vā puna”;",
  "ja539:168.3": "Imameva kathayantā,",
  "ja539:168.4": "thūṇaṃ nagarupāgamuṃ.",
  "ja539:169.1": "Koṭṭhake usukārassa,",
  "ja539:169.2": "bhattakāle upaṭṭhite;",
  "ja539:169.3": "Tatrā ca so usukāro,",
  "ja539:169.4": "ekaṃ daṇḍaṃ ujuṃ kataṃ;",
  "ja539:169.5": "Ekañca cakkhuṃ niggayha,",
  "ja539:169.6": "jimhamekena pekkhati.",
  "ja539:170.1": "“Evaṃ no sādhu passasi,",
  "ja539:170.2": "usukāra suṇohi me;",
  "ja539:170.3": "Yadekaṃ cakkhuṃ niggayha,",
  "ja539:170.4": "jimhamekena pekkhasi”.",
  "ja539:171.1": "“Dvīhi samaṇa cakkhūhi,",
  "ja539:171.2": "Visālaṃ viya khāyati;",
  "ja539:171.3": "Asampatvā paramaṃ liṅgaṃ,",
  "ja539:171.4": "Nujubhāvāya kappati.",
  "ja539:172.1": "Ekañca cakkhuṃ niggayha,",
  "ja539:172.2": "jimhamekena pekkhato;",
  "ja539:172.3": "Sampatvā paramaṃ liṅgaṃ,",
  "ja539:172.4": "ujubhāvāya kappati.",
  "ja539:173.1": "Vivādappatto dutiyo,",
  "ja539:173.2": "keneko vivadissati;",
  "ja539:173.3": "Tassa te saggakāmassa,",
  "ja539:173.4": "ekattamuparocataṃ”.",
  "ja539:174.1": "“Suṇāsi sīvali kathā,",
  "ja539:174.2": "usukārena veditā;",
  "ja539:174.3": "Pesiyā maṃ garahittho,",
  "ja539:174.4": "dutiyasseva sā gati.",
  "ja539:175.1": "Ayaṃ dvedhāpatho bhadde,",
  "ja539:175.2": "anuciṇṇo pathāvihi;",
  "ja539:175.3": "Tesaṃ tvaṃ ekaṃ gaṇhāhi,",
  "ja539:175.4": "ahamekaṃ punāparaṃ.",
  "ja539:176.1": "Māvaca maṃ tvaṃ pati meti,",
  "ja539:176.2": "nāhaṃ bhariyāti vā puna;",
  "ja539:176.3": "Muñjāvesikā pavāḷhā,",
  "ja539:176.4": "ekā vihara sīvalī”ti.",
  "ja539:177.1": "Mahājanakajātakaṃ dutiyaṃ."
}