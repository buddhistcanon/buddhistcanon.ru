{
  "ja343:0.1": "Jātaka",
  "ja343:0.2": "Catukkanipāta",
  "ja343:0.3": "Cūḷakuṇālavagga",
  "ja343:0.4": "3. Kuntinījātaka",
  "ja343:1.1": "“Avasimha tavāgāre,",
  "ja343:1.2": "niccaṃ sakkatapūjitā;",
  "ja343:1.3": "Tvameva dānimakari,",
  "ja343:1.4": "handa rāja vajāmahaṃ”.",
  "ja343:2.1": "“Yo ve kate paṭikate,",
  "ja343:2.2": "kibbise paṭikibbise;",
  "ja343:2.3": "Evaṃ taṃ sammatī veraṃ,",
  "ja343:2.4": "vasa kuntini māgamā”.",
  "ja343:3.1": "“Na katassa ca kattā ca,",
  "ja343:3.2": "metti sandhīyate puna;",
  "ja343:3.3": "Hadayaṃ nānujānāti,",
  "ja343:3.4": "gacchaññeva rathesabha”.",
  "ja343:4.1": "“Katassa ceva kattā ca,",
  "ja343:4.2": "metti sandhīyate puna;",
  "ja343:4.3": "Dhīrānaṃ no ca bālānaṃ,",
  "ja343:4.4": "vasa kuntini māgamā”ti.",
  "ja343:5.1": "Kuntinījātakaṃ tatiyaṃ."
}