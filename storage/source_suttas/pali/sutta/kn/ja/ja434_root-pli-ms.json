{
  "ja434:0.1": "Jātaka",
  "ja434:0.2": "Navakanipāta",
  "ja434:0.3": "Gijjhavagga",
  "ja434:0.4": "8. Cakkavākajātaka",
  "ja434:1.1": "“Kāsāyavatthe sakuṇe vadāmi,",
  "ja434:1.2": "Duve duve nandamane carante;",
  "ja434:1.3": "Kaṃ aṇḍajaṃ aṇḍajā mānusesu,",
  "ja434:1.4": "Jātiṃ pasaṃsanti tadiṅgha brūtha”.",
  "ja434:2.1": "“Amhe manussesu manussahiṃsa,",
  "ja434:2.2": "Anubbate cakkavāke vadanti;",
  "ja434:2.3": "Kalyāṇabhāvamhe dijesu sammatā,",
  "ja434:2.4": "Abhirūpā vicarāma aṇṇave”.",
  "ja434:2.5": "()",
  "ja434:3.1": "“Kiṃ aṇṇave kāni phalāni bhuñje,",
  "ja434:3.2": "Maṃsaṃ kuto khādatha cakkavākā;",
  "ja434:3.3": "Kiṃ bhojanaṃ bhuñjatha vo anomā,",
  "ja434:3.4": "Balañca vaṇṇo ca anapparūpā”.",
  "ja434:4.1": "“Na aṇṇave santi phalāni dhaṅka,",
  "ja434:4.2": "Maṃsaṃ kuto khādituṃ cakkavāke;",
  "ja434:4.3": "Sevālabhakkhamha apāṇabhojanā,",
  "ja434:4.4": "Na ghāsahetūpi karoma pāpaṃ”.",
  "ja434:5.1": "“Na me idaṃ ruccati cakkavāka,",
  "ja434:5.2": "Asmiṃ bhave bhojanasannikāso;",
  "ja434:5.3": "Ahosi pubbe tato me aññathā,",
  "ja434:5.4": "Icceva me vimati ettha jātā.",
  "ja434:6.1": "Ahampi maṃsāni phalāni bhuñje,",
  "ja434:6.2": "Annāni ca loṇiyateliyāni;",
  "ja434:6.3": "Rasaṃ manussesu labhāmi bhottuṃ,",
  "ja434:6.4": "Sūrova saṅgāmamukhaṃ vijetvā;",
  "ja434:6.5": "Na ca me tādiso vaṇṇo,",
  "ja434:6.6": "Cakkavāka yathā tava”.",
  "ja434:7.1": "“Asuddhabhakkhosi khaṇānupātī,",
  "ja434:7.2": "Kicchena te labbhati annapānaṃ;",
  "ja434:7.3": "Na tussasī rukkhaphalehi dhaṅka,",
  "ja434:7.4": "Maṃsāni vā yāni susānamajjhe.",
  "ja434:8.1": "Yo sāhasena adhigamma bhoge,",
  "ja434:8.2": "Paribhuñjati dhaṅka khaṇānupātī;",
  "ja434:8.3": "Tato upakkosati naṃ sabhāvo,",
  "ja434:8.4": "Upakkuṭṭho vaṇṇabalaṃ jahāti.",
  "ja434:9.1": "Appampi ce nibbutiṃ bhuñjatī yadi,",
  "ja434:9.2": "Asāhasena aparūpaghātī;",
  "ja434:9.3": "Balañca vaṇṇo ca tadassa hoti,",
  "ja434:9.4": "Na hi sabbo āhāramayena vaṇṇo”ti.",
  "ja434:10.1": "Cakkavākajātakaṃ aṭṭhamaṃ."
}