{
  "ja529:0.1": "Jātaka",
  "ja529:0.2": "Saṭṭhinipāta",
  "ja529:0.3": "Soṇakavagga",
  "ja529:0.4": "1 Soṇakajātaka",
  "ja529:1.1": "“Tassa sutvā sataṃ dammi,",
  "ja529:1.2": "sahassaṃ diṭṭha soṇakaṃ;",
  "ja529:1.3": "Ko me soṇakamakkhāti,",
  "ja529:1.4": "sahāyaṃ paṃsukīḷitaṃ”.",
  "ja529:2.1": "“Athabravī māṇavako,",
  "ja529:2.2": "daharo pañcacūḷako;",
  "ja529:2.3": "Mayhaṃ sutvā sataṃ dehi,",
  "ja529:2.4": "sahassaṃ diṭṭha soṇakaṃ;",
  "ja529:2.5": "Ahaṃ te soṇakakkhissaṃ,",
  "ja529:2.6": "sahāyaṃ paṃsukīḷitaṃ”.",
  "ja529:3.1": "“Katamasmiṃ so janapade,",
  "ja529:3.2": "raṭṭhesu nigamesu ca;",
  "ja529:3.3": "Kattha soṇakamaddakkhi,",
  "ja529:3.4": "taṃ me akkhāhi pucchito”.",
  "ja529:4.1": "“Taveva deva vijite,",
  "ja529:4.2": "tavevuyyānabhūmiyā;",
  "ja529:4.3": "Ujuvaṃsā mahāsālā,",
  "ja529:4.4": "nīlobhāsā manoramā.",
  "ja529:5.1": "Tiṭṭhanti meghasamānā,",
  "ja529:5.2": "rammā aññoññanissitā;",
  "ja529:5.3": "Tesaṃ mūlamhi soṇako,",
  "ja529:5.4": "jhāyatī anupādano;",
  "ja529:5.5": "Upādānesu lokesu,",
  "ja529:5.6": "ḍayhamānesu nibbuto”.",
  "ja529:6.1": "Tato ca rājā pāyāsi,",
  "ja529:6.2": "senāya caturaṅgiyā;",
  "ja529:6.3": "Kārāpetvā samaṃ maggaṃ,",
  "ja529:6.4": "agamā yena soṇako.",
  "ja529:7.1": "Uyyānabhūmiṃ gantvāna,",
  "ja529:7.2": "vicaranto brahāvane;",
  "ja529:7.3": "Āsīnaṃ soṇakaṃ dakkhi,",
  "ja529:7.4": "ḍayhamānesu nibbutaṃ.",
  "ja529:8.1": "“Kapaṇo vatayaṃ bhikkhu,",
  "ja529:8.2": "muṇḍo saṅghāṭipāruto;",
  "ja529:8.3": "Amātiko apitiko,",
  "ja529:8.4": "rukkhamūlasmi jhāyati”.",
  "ja529:9.1": "Imaṃ vākyaṃ nisāmetvā,",
  "ja529:9.2": "Soṇako etadabravi;",
  "ja529:9.3": "“Na rāja kapaṇo hoti,",
  "ja529:9.4": "Dhammaṃ kāyena phassayaṃ.",
  "ja529:10.1": "Yo ca dhammaṃ niraṃkatvā,",
  "ja529:10.2": "Adhammamanuvattati;",
  "ja529:10.3": "Sa rāja kapaṇo hoti,",
  "ja529:10.4": "Pāpo pāpaparāyaṇo”.",
  "ja529:11.1": "“Arindamoti me nāmaṃ,",
  "ja529:11.2": "kāsirājāti maṃ vidū;",
  "ja529:11.3": "Kacci bhoto sukhasseyyā,",
  "ja529:11.4": "idha pattassa soṇaka”.",
  "ja529:12.1": "“Sadāpi bhadramadhanassa,",
  "ja529:12.2": "Anāgārassa bhikkhuno;",
  "ja529:12.3": "Na tesaṃ koṭṭhe openti,",
  "ja529:12.4": "Na kumbhiṃ na khaḷopiyaṃ;",
  "ja529:12.5": "Paraniṭṭhitamesānā,",
  "ja529:12.6": "Tena yāpenti subbatā.",
  "ja529:13.1": "Dutiyampi bhadramadhanassa,",
  "ja529:13.2": "Anāgārassa bhikkhuno;",
  "ja529:13.3": "Anavajjapiṇḍo bhottabbo,",
  "ja529:13.4": "Na ca kocūparodhati.",
  "ja529:14.1": "Tatiyampi bhadramadhanassa,",
  "ja529:14.2": "Anāgārassa bhikkhuno;",
  "ja529:14.3": "Nibbuto piṇḍo bhottabbo,",
  "ja529:14.4": "Na ca kocūparodhati.",
  "ja529:15.1": "Catutthampi bhadramadhanassa,",
  "ja529:15.2": "Anāgārassa bhikkhuno;",
  "ja529:15.3": "Muttassa raṭṭhe carato,",
  "ja529:15.4": "Saṅgo yassa na vijjati.",
  "ja529:16.1": "Pañcamampi bhadramadhanassa,",
  "ja529:16.2": "Anāgārassa bhikkhuno;",
  "ja529:16.3": "Nagaramhi ḍayhamānamhi,",
  "ja529:16.4": "Nāssa kiñci aḍayhatha.",
  "ja529:17.1": "Chaṭṭhampi bhadramadhanassa,",
  "ja529:17.2": "Anāgārassa bhikkhuno;",
  "ja529:17.3": "Raṭṭhe vilumpamānamhi,",
  "ja529:17.4": "Nāssa kiñci ahīratha.",
  "ja529:18.1": "Sattamampi bhadramadhanassa,",
  "ja529:18.2": "Anāgārassa bhikkhuno;",
  "ja529:18.3": "Corehi rakkhitaṃ maggaṃ,",
  "ja529:18.4": "Ye caññe paripanthikā;",
  "ja529:18.5": "Pattacīvaramādāya,",
  "ja529:18.6": "Sotthiṃ gacchati subbato.",
  "ja529:19.1": "Aṭṭhamampi bhadramadhanassa,",
  "ja529:19.2": "Anāgārassa bhikkhuno;",
  "ja529:19.3": "Yaṃ yaṃ disaṃ pakkamati,",
  "ja529:19.4": "Anapekkhova gacchati”.",
  "ja529:20.1": "“Bahūni samaṇabhadrāni,",
  "ja529:20.2": "ye tvaṃ bhikkhu pasaṃsasi;",
  "ja529:20.3": "Ahañca giddho kāmesu,",
  "ja529:20.4": "kathaṃ kāhāmi soṇaka.",
  "ja529:21.1": "Piyā me mānusā kāmā,",
  "ja529:21.2": "atho dibyāpi me piyā;",
  "ja529:21.3": "Atha kena nu vaṇṇena,",
  "ja529:21.4": "ubho loke labhāmase”.",
  "ja529:22.1": "“Kāme giddhā kāmaratā,",
  "ja529:22.2": "kāmesu adhimucchitā;",
  "ja529:22.3": "Narā pāpāni katvāna,",
  "ja529:22.4": "upapajjanti duggatiṃ.",
  "ja529:23.1": "Ye ca kāme pahantvāna,",
  "ja529:23.2": "nikkhantā akutobhayā;",
  "ja529:23.3": "Ekodibhāvādhigatā,",
  "ja529:23.4": "na te gacchanti duggatiṃ.",
  "ja529:24.1": "Upamaṃ te karissāmi,",
  "ja529:24.2": "taṃ suṇohi arindama;",
  "ja529:24.3": "Upamāya midhekacce,",
  "ja529:24.4": "atthaṃ jānanti paṇḍitā.",
  "ja529:25.1": "Gaṅgāya kuṇapaṃ disvā,",
  "ja529:25.2": "vuyhamānaṃ mahaṇṇave;",
  "ja529:25.3": "Vāyaso samacintesi,",
  "ja529:25.4": "appapañño acetaso.",
  "ja529:26.1": "‘Yānañca vatidaṃ laddhaṃ,",
  "ja529:26.2": "bhakkho cāyaṃ anappako’;",
  "ja529:26.3": "Tattha rattiṃ tattha divā,",
  "ja529:26.4": "tattheva nirato mano.",
  "ja529:27.1": "Khādaṃ nāgassa maṃsāni,",
  "ja529:27.2": "pivaṃ bhāgīrathodakaṃ;",
  "ja529:27.3": "Sampassaṃ vanacetyāni,",
  "ja529:27.4": "na palettha vihaṅgamo.",
  "ja529:28.1": "Tañca otaraṇī gaṅgā,",
  "ja529:28.2": "pamattaṃ kuṇape rataṃ;",
  "ja529:28.3": "Samuddaṃ ajjhagāhāsi,",
  "ja529:28.4": "agatī yattha pakkhinaṃ.",
  "ja529:29.1": "So ca bhakkhaparikkhīṇo,",
  "ja529:29.2": "udapatvā vihaṅgamo;",
  "ja529:29.3": "Na pacchato na purato,",
  "ja529:29.4": "nuttaraṃ nopi dakkhiṇaṃ.",
  "ja529:30.1": "Dīpaṃ so najjhagāgañchi,",
  "ja529:30.2": "agatī yattha pakkhinaṃ;",
  "ja529:30.3": "So ca tattheva pāpattha,",
  "ja529:30.4": "yathā dubbalako tathā.",
  "ja529:31.1": "Tañca sāmuddikā macchā,",
  "ja529:31.2": "kumbhīlā makarā susū;",
  "ja529:31.3": "Pasayhakārā khādiṃsu,",
  "ja529:31.4": "phandamānaṃ vipakkhakaṃ.",
  "ja529:32.1": "Evameva tuvaṃ rāja,",
  "ja529:32.2": "ye caññe kāmabhogino;",
  "ja529:32.3": "Giddhā ce na vamissanti,",
  "ja529:32.4": "kākapaññāva te vidū.",
  "ja529:33.1": "Esā te upamā rāja,",
  "ja529:33.2": "atthasandassanī katā;",
  "ja529:33.3": "Tvañca paññāyase tena,",
  "ja529:33.4": "yadi kāhasi vā na vā.",
  "ja529:34.1": "Ekavācampi dvivācaṃ,",
  "ja529:34.2": "bhaṇeyya anukampako;",
  "ja529:34.3": "Tatuttariṃ na bhāseyya,",
  "ja529:34.4": "dāsovayyassa santike”.",
  "ja529:35.1": "Idaṃ vatvāna pakkāmi,",
  "ja529:35.2": "soṇako amitabuddhimā;",
  "ja529:35.3": "Vehāse antalikkhasmiṃ,",
  "ja529:35.4": "anusāsitvāna khattiyaṃ.",
  "ja529:36.1": "“Ko nume rājakattāro,",
  "ja529:36.2": "suddā veyyattamāgatā;",
  "ja529:36.3": "Rajjaṃ niyyādayissāmi,",
  "ja529:36.4": "nāhaṃ rajjena matthiko.",
  "ja529:37.1": "Ajjeva pabbajissāmi,",
  "ja529:37.2": "Ko jaññā maraṇaṃ suve;",
  "ja529:37.3": "Māhaṃ kākova dummedho,",
  "ja529:37.4": "Kāmānaṃ vasamanvagaṃ”.",
  "ja529:38.1": "“Atthi te daharo putto,",
  "ja529:38.2": "dīghāvu raṭṭhavaḍḍhano;",
  "ja529:38.3": "Taṃ rajje abhisiñcassu,",
  "ja529:38.4": "so no rājā bhavissati”.",
  "ja529:39.1": "“Khippaṃ kumāramānetha,",
  "ja529:39.2": "dīghāvuṃ raṭṭhavaḍḍhanaṃ;",
  "ja529:39.3": "Taṃ rajje abhisiñcissaṃ,",
  "ja529:39.4": "so vo rājā bhavissati”.",
  "ja529:40.1": "Tato kumāramānesuṃ,",
  "ja529:40.2": "dīghāvuṃ raṭṭhavaḍḍhanaṃ;",
  "ja529:40.3": "Taṃ disvā ālapī rājā,",
  "ja529:40.4": "ekaputtaṃ manoramaṃ.",
  "ja529:41.1": "“Saṭṭhi gāmasahassāni,",
  "ja529:41.2": "paripuṇṇāni sabbaso;",
  "ja529:41.3": "Te putta paṭipajjassu,",
  "ja529:41.4": "rajjaṃ niyyādayāmi te.",
  "ja529:42.1": "Ajjeva pabbajissāmi,",
  "ja529:42.2": "ko jaññā maraṇaṃ suve;",
  "ja529:42.3": "Māhaṃ kākova dummedho,",
  "ja529:42.4": "kāmānaṃ vasamanvagaṃ.",
  "ja529:43.1": "Saṭṭhi nāgasahassāni,",
  "ja529:43.2": "sabbālaṅkārabhūsitā;",
  "ja529:43.3": "Suvaṇṇakacchā mātaṅgā,",
  "ja529:43.4": "hemakappanavāsasā.",
  "ja529:44.1": "Ārūḷhā gāmaṇīyehi,",
  "ja529:44.2": "tomaraṅkusapāṇibhi;",
  "ja529:44.3": "Te putta paṭipajjassu,",
  "ja529:44.4": "rajjaṃ niyyādayāmi te.",
  "ja529:45.1": "Ajjeva pabbajissāmi,",
  "ja529:45.2": "ko jaññā maraṇaṃ suve;",
  "ja529:45.3": "Māhaṃ kākova dummedho,",
  "ja529:45.4": "kāmānaṃ vasamanvagaṃ.",
  "ja529:46.1": "Saṭṭhi assasahassāni,",
  "ja529:46.2": "sabbālaṅkārabhūsitā;",
  "ja529:46.3": "Ājānīyāva jātiyā,",
  "ja529:46.4": "sindhavā sīghavāhino.",
  "ja529:47.1": "Ārūḷhā gāmaṇīyehi,",
  "ja529:47.2": "illiyācāpadhāribhi;",
  "ja529:47.3": "Te putta paṭipajjassu,",
  "ja529:47.4": "rajjaṃ niyyādayāmi te.",
  "ja529:48.1": "Ajjeva pabbajissāmi,",
  "ja529:48.2": "ko jaññā maraṇaṃ suve;",
  "ja529:48.3": "Māhaṃ kākova dummedho,",
  "ja529:48.4": "kāmānaṃ vasamanvagaṃ.",
  "ja529:49.1": "Saṭṭhi rathasahassāni,",
  "ja529:49.2": "sannaddhā ussitaddhajā;",
  "ja529:49.3": "Dīpā athopi veyyagghā,",
  "ja529:49.4": "sabbālaṅkārabhūsitā.",
  "ja529:50.1": "Ārūḷhā gāmaṇīyehi,",
  "ja529:50.2": "cāpahatthehi vammibhi;",
  "ja529:50.3": "Te putta paṭipajjassu,",
  "ja529:50.4": "rajjaṃ niyyādayāmi te.",
  "ja529:51.1": "Ajjeva pabbajissāmi,",
  "ja529:51.2": "ko jaññā maraṇaṃ suve;",
  "ja529:51.3": "Māhaṃ kākova dummedho,",
  "ja529:51.4": "kāmānaṃ vasamanvagaṃ.",
  "ja529:52.1": "Saṭṭhi dhenusahassāni,",
  "ja529:52.2": "rohaññā puṅgavūsabhā;",
  "ja529:52.3": "Tā putta paṭipajjassu,",
  "ja529:52.4": "rajjaṃ niyyādayāmi te.",
  "ja529:53.1": "Ajjeva pabbajissāmi,",
  "ja529:53.2": "ko jaññā maraṇaṃ suve;",
  "ja529:53.3": "Māhaṃ kākova dummedho,",
  "ja529:53.4": "kāmānaṃ vasamanvagaṃ.",
  "ja529:54.1": "Soḷasitthisahassāni,",
  "ja529:54.2": "sabbālaṅkārabhūsitā;",
  "ja529:54.3": "Vicitravatthābharaṇā,",
  "ja529:54.4": "āmuttamaṇikuṇḍalā;",
  "ja529:54.5": "Tā putta paṭipajjassu,",
  "ja529:54.6": "rajjaṃ niyyādayāmi te.",
  "ja529:55.1": "Ajjeva pabbajissāmi,",
  "ja529:55.2": "ko jaññā maraṇaṃ suve;",
  "ja529:55.3": "Māhaṃ kākova dummedho,",
  "ja529:55.4": "kāmānaṃ vasamanvagaṃ”.",
  "ja529:56.1": "“Daharasseva me tāta,",
  "ja529:56.2": "mātā matāti me sutaṃ;",
  "ja529:56.3": "Tayā vinā ahaṃ tāta,",
  "ja529:56.4": "jīvitumpi na ussahe.",
  "ja529:57.1": "Yathā āraññakaṃ nāgaṃ,",
  "ja529:57.2": "poto anveti pacchato;",
  "ja529:57.3": "Jessantaṃ giriduggesu,",
  "ja529:57.4": "samesu visamesu ca.",
  "ja529:58.1": "Evaṃ taṃ anugacchāmi,",
  "ja529:58.2": "pattamādāya pacchato;",
  "ja529:58.3": "Subharo te bhavissāmi,",
  "ja529:58.4": "na te hessāmi dubbharo”.",
  "ja529:59.1": "“Yathā sāmuddikaṃ nāvaṃ,",
  "ja529:59.2": "vāṇijānaṃ dhanesinaṃ;",
  "ja529:59.3": "Vohāro tattha gaṇheyya,",
  "ja529:59.4": "vāṇijā byasanī siyā.",
  "ja529:60.1": "Evamevāyaṃ puttakali,",
  "ja529:60.2": "antarāyakaro mama;",
  "ja529:60.3": "Imaṃ kumāraṃ pāpetha,",
  "ja529:60.4": "pāsādaṃ rativaḍḍhanaṃ.",
  "ja529:61.1": "Tattha kambusahatthāyo,",
  "ja529:61.2": "yathā sakkaṃva accharā;",
  "ja529:61.3": "Tā naṃ tattha ramessanti,",
  "ja529:61.4": "tāhi ceso ramissati.",
  "ja529:62.1": "Tato kumāraṃ pāpesuṃ,",
  "ja529:62.2": "pāsādaṃ rativaḍḍhanaṃ;",
  "ja529:62.3": "Taṃ disvā avacuṃ kaññā,",
  "ja529:62.4": "dīghāvuṃ raṭṭhavaḍḍhanaṃ.",
  "ja529:63.1": "Devatā nusi gandhabbo,",
  "ja529:63.2": "adu sakko purindado;",
  "ja529:63.3": "Ko vā tvaṃ kassa vā putto,",
  "ja529:63.4": "kathaṃ jānemu taṃ mayaṃ”.",
  "ja529:64.1": "“Namhi devo na gandhabbo,",
  "ja529:64.2": "Nāpi sakko purindado;",
  "ja529:64.3": "Kāsirañño ahaṃ putto,",
  "ja529:64.4": "Dīghāvu raṭṭhavaḍḍhano;",
  "ja529:64.5": "Mamaṃ bharatha bhaddaṃ vo,",
  "ja529:64.6": "Ahaṃ bhattā bhavāmi vo”.",
  "ja529:65.1": "Taṃ tattha avacuṃ kaññā,",
  "ja529:65.2": "dīghāvuṃ raṭṭhavaḍḍhanaṃ;",
  "ja529:65.3": "“Kuhiṃ rājā anuppatto,",
  "ja529:65.4": "ito rājā kuhiṃ gato”.",
  "ja529:66.1": "“Paṅkaṃ rājā atikkanto,",
  "ja529:66.2": "thale rājā patiṭṭhito;",
  "ja529:66.3": "Akaṇṭakaṃ agahanaṃ,",
  "ja529:66.4": "paṭipanno mahāpathaṃ.",
  "ja529:67.1": "Ahañca paṭipannosmi,",
  "ja529:67.2": "maggaṃ duggatigāminaṃ;",
  "ja529:67.3": "Sakaṇṭakaṃ sagahanaṃ,",
  "ja529:67.4": "yena gacchanti duggatiṃ”.",
  "ja529:68.1": "“Tassa te svāgataṃ rāja,",
  "ja529:68.2": "sīhasseva giribbajaṃ;",
  "ja529:68.3": "Anusāsa mahārāja,",
  "ja529:68.4": "tvaṃ no sabbāsamissaro”ti.",
  "ja529:69.1": "Soṇakajātakaṃ paṭhamaṃ."
}