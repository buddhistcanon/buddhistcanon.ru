{
  "ja492:0.1": "Jātaka",
  "ja492:0.2": "Pakiṇṇakanipāta",
  "ja492:0.3": "Sālikedāravagga",
  "ja492:0.4": "9. Tacchasūkarajātaka",
  "ja492:1.1": "“Yadesamānā vicarimha,",
  "ja492:1.2": "pabbatāni vanāni ca;",
  "ja492:1.3": "Anvesaṃ vicariṃ ñātī,",
  "ja492:1.4": "teme adhigatā mayā.",
  "ja492:2.1": "Bahuñcidaṃ mūlaphalaṃ,",
  "ja492:2.2": "bhakkho cāyaṃ anappako;",
  "ja492:2.3": "Rammā cimā girīnajjo,",
  "ja492:2.4": "phāsuvāso bhavissati.",
  "ja492:3.1": "Idhevāhaṃ vasissāmi,",
  "ja492:3.2": "saha sabbehi ñātibhi;",
  "ja492:3.3": "Appossukko nirāsaṅkī,",
  "ja492:3.4": "asoko akutobhayo”.",
  "ja492:4.1": "“Aññampi leṇaṃ pariyesa,",
  "ja492:4.2": "sattu no idha vijjati;",
  "ja492:4.3": "So taccha sūkare hanti,",
  "ja492:4.4": "idhāgantvā varaṃ varaṃ”.",
  "ja492:5.1": "“Ko numhākaṃ idha sattu,",
  "ja492:5.2": "ko ñātī susamāgate;",
  "ja492:5.3": "Duppadhaṃse padhaṃseti,",
  "ja492:5.4": "taṃ me akkhātha pucchitā”.",
  "ja492:6.1": "“Uddhaggarājī migarājā,",
  "ja492:6.2": "balī dāṭhāvudho migo;",
  "ja492:6.3": "So taccha sūkare hanti,",
  "ja492:6.4": "idhāgantvā varaṃ varaṃ”.",
  "ja492:7.1": "“Na no dāṭhā na vijjanti,",
  "ja492:7.2": "balaṃ kāye samohitaṃ;",
  "ja492:7.3": "Sabbe samaggā hutvāna,",
  "ja492:7.4": "vasaṃ kāhāma ekakaṃ”.",
  "ja492:8.1": "“Hadayaṅgamaṃ kaṇṇasukhaṃ,",
  "ja492:8.2": "Vācaṃ bhāsasi tacchaka;",
  "ja492:8.3": "Yopi yuddhe palāyeyya,",
  "ja492:8.4": "Tampi pacchā hanāmase”.",
  "ja492:9.1": "“Pāṇātipātā virato nu ajja,",
  "ja492:9.2": "Abhayaṃ nu te sabbabhūtesu dinnaṃ;",
  "ja492:9.3": "Dāṭhā nu te migavadhāya na santi,",
  "ja492:9.4": "Yo saṃghapatto kapaṇova jhāyasi”.",
  "ja492:10.1": "“Na me dāṭhā na vijjanti,",
  "ja492:10.2": "Balaṃ kāye samohitaṃ;",
  "ja492:10.3": "Ñātī ca disvāna sāmaggī ekato,",
  "ja492:10.4": "Tasmā ca jhāyāmi vanamhi ekako.",
  "ja492:11.1": "Imassudaṃ yanti disodisaṃ pure,",
  "ja492:11.2": "Bhayaṭṭitā leṇagavesino puthu;",
  "ja492:11.3": "Te dāni saṅgamma vasanti ekato,",
  "ja492:11.4": "Yatthaṭṭhitā duppasahajja te mayā.",
  "ja492:12.1": "Pariṇāyakasampannā,",
  "ja492:12.2": "sahitā ekavādino;",
  "ja492:12.3": "Te maṃ samaggā hiṃseyyuṃ,",
  "ja492:12.4": "tasmā nesaṃ na patthaye”.",
  "ja492:13.1": "“Ekova indo asure jināti,",
  "ja492:13.2": "Ekova seno hanti dije pasayha;",
  "ja492:13.3": "Ekova byaggho migasaṅghapatto,",
  "ja492:13.4": "Varaṃ varaṃ hanti balañhi tādisaṃ”.",
  "ja492:14.1": "“Na heva indo na seno,",
  "ja492:14.2": "napi byaggho migādhipo;",
  "ja492:14.3": "Samagge sahite ñātī,",
  "ja492:14.4": "na byagghe kurute vase”.",
  "ja492:15.1": "“Kumbhīlakā sakuṇakā,",
  "ja492:15.2": "saṃghino gaṇacārino;",
  "ja492:15.3": "Sammodamānā ekajjhaṃ,",
  "ja492:15.4": "uppatanti ḍayanti ca.",
  "ja492:16.1": "Tesañca ḍayamānānaṃ,",
  "ja492:16.2": "ekettha apasakkati;",
  "ja492:16.3": "Tañca seno nitāḷeti,",
  "ja492:16.4": "veyyagghiyeva sā gati”.",
  "ja492:17.1": "“Ussāhito jaṭilena,",
  "ja492:17.2": "luddenāmisacakkhunā;",
  "ja492:17.3": "Dāṭhī dāṭhīsu pakkhandi,",
  "ja492:17.4": "maññamāno yathā pure”.",
  "ja492:18.1": "“Sādhu sambahulā ñātī,",
  "ja492:18.2": "api rukkhā araññajā;",
  "ja492:18.3": "Sūkarehi samaggehi,",
  "ja492:18.4": "byaggho ekāyane hato”.",
  "ja492:19.1": "Brāhmaṇañceva byagghañca,",
  "ja492:19.2": "ubho hantvāna sūkarā.",
  "ja492:19.3": "Ānandino pamuditā,",
  "ja492:19.4": "mahānādaṃ panādisuṃ.",
  "ja492:20.1": "Te su udumbaramūlasmiṃ,",
  "ja492:20.2": "sūkarā susamāgatā;",
  "ja492:20.3": "Tacchakaṃ abhisiñciṃsu,",
  "ja492:20.4": "“tvaṃ no rājāsi issaro”ti.",
  "ja492:21.1": "Tacchasūkarajātakaṃ navamaṃ."
}