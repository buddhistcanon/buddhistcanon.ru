{
  "ja546:0.1": "Jātaka",
  "ja546:0.2": "Mahānipāta",
  "ja546:0.3": "Mūgapakkhavagga",
  "ja546:0.4": "Vidhurajātaka",
  "ja546:1.0.1": "1 Dohaḷakaṇḍa",
  "ja546:1.1": "“Paṇḍu kisiyāsi dubbalā,",
  "ja546:1.2": "Vaṇṇarūpaṃ natavedisaṃ pure;",
  "ja546:1.3": "Vimale akkhāhi pucchitā,",
  "ja546:1.4": "Kīdisī tuyhaṃ sarīravedanā”.",
  "ja546:2.1": "“Dhammo manujesu mātīnaṃ,",
  "ja546:2.2": "Dohaḷo nāma janinda vuccati;",
  "ja546:2.3": "Dhammāhataṃ nāgakuñjara,",
  "ja546:2.4": "Vidhurassa hadayābhipatthaye”.",
  "ja546:3.1": "“Candaṃ kho tvaṃ dohaḷāyasi,",
  "ja546:3.2": "Sūriyaṃ vā atha vāpi mālutaṃ;",
  "ja546:3.3": "Dullabhañhi vidhurassa dassanaṃ,",
  "ja546:3.4": "Ko vidhuramidha mānayissati”.",
  "ja546:4.1": "“Kiṃ nu tāta tuvaṃ pajjhāyasi,",
  "ja546:4.2": "Padumaṃ hatthagataṃva te mukhaṃ;",
  "ja546:4.3": "Kiṃ nu dummanarūposi issara,",
  "ja546:4.4": "Mā tvaṃ soci amittatāpana”.",
  "ja546:5.1": "“Mātā hi tava irandhati,",
  "ja546:5.2": "Vidhurassa hadayaṃ dhaniyati;",
  "ja546:5.3": "Dullabhañhi vidhurassa dassanaṃ,",
  "ja546:5.4": "Ko vidhuramidha mānayissati.",
  "ja546:6.1": "Tassa bhattupariyesanaṃ cara,",
  "ja546:6.2": "Yo vidhuramidha mānayissati”;",
  "ja546:6.3": "Pituno ca sā sutvāna vākyaṃ,",
  "ja546:6.4": "Rattiṃ nikkhamma avassutiṃ cari.",
  "ja546:7.1": "“Ke gandhabbe rakkhase ca nāge,",
  "ja546:7.2": "Ke kimpurise cāpi mānuse;",
  "ja546:7.3": "Ke paṇḍite sabbakāmadade,",
  "ja546:7.4": "Dīgharattaṃ bhattā me bhavissati”.",
  "ja546:8.1": "“Assāsa hessāmi te pati,",
  "ja546:8.2": "Bhattā te hessāmi anindalocane;",
  "ja546:8.3": "Paññā hi mamaṃ tathāvidhā,",
  "ja546:8.4": "Assāsa hessasi bhariyā mama”.",
  "ja546:9.1": "Avacāsi puṇṇakaṃ irandhatī,",
  "ja546:9.2": "Pubbapathānugatena cetasā;",
  "ja546:9.3": "“Ehi gacchāma pitu mamantike,",
  "ja546:9.4": "Esova te etamatthaṃ pavakkhati”.",
  "ja546:10.1": "Alaṅkatā suvasanā,",
  "ja546:10.2": "mālinī candanussadā;",
  "ja546:10.3": "Yakkhaṃ hatthe gahetvāna,",
  "ja546:10.4": "pitusantikupāgami.",
  "ja546:11.1": "“Nāgavara vaco suṇohi me,",
  "ja546:11.2": "Patirūpaṃ paṭipajja suṅkiyaṃ;",
  "ja546:11.3": "Patthemi ahaṃ irandhatiṃ,",
  "ja546:11.4": "Tāya samaṅgiṃ karohi maṃ tuvaṃ.",
  "ja546:12.1": "Sataṃ hatthī sataṃ assā,",
  "ja546:12.2": "sataṃ assatarīrathā;",
  "ja546:12.3": "Sataṃ valabhiyo puṇṇā,",
  "ja546:12.4": "nānāratnassa kevalā;",
  "ja546:12.5": "Te nāga paṭipajjassu,",
  "ja546:12.6": "dhītaraṃ dehirandhatiṃ”.",
  "ja546:13.1": "“Yāva āmantaye ñātī,",
  "ja546:13.2": "mitte ca suhadajjane;",
  "ja546:13.3": "Anāmanta kataṃ kammaṃ,",
  "ja546:13.4": "taṃ pacchā anutappati”.",
  "ja546:14.1": "Tato so varuṇo nāgo,",
  "ja546:14.2": "pavisitvā nivesanaṃ;",
  "ja546:14.3": "Bhariyaṃ āmantayitvāna,",
  "ja546:14.4": "idaṃ vacanamabravi.",
  "ja546:15.1": "“Ayaṃ so puṇṇako yakkho,",
  "ja546:15.2": "yācatī maṃ irandhatiṃ;",
  "ja546:15.3": "Bahunā vittalābhena,",
  "ja546:15.4": "tassa dema piyaṃ mamaṃ”.",
  "ja546:16.1": "“Na dhanena na vittena,",
  "ja546:16.2": "Labbhā amhaṃ irandhatī;",
  "ja546:16.3": "Sace ca kho hadayaṃ paṇḍitassa,",
  "ja546:16.4": "Dhammena laddhā idha māhareyya;",
  "ja546:16.5": "Etena vittena kumāri labbhā,",
  "ja546:16.6": "Nāññaṃ dhanaṃ uttari patthayāma”.",
  "ja546:17.1": "Tato so varuṇo nāgo,",
  "ja546:17.2": "nikkhamitvā nivesanā;",
  "ja546:17.3": "Puṇṇakāmantayitvāna,",
  "ja546:17.4": "idaṃ vacanamabravi.",
  "ja546:18.1": "“Na dhanena na vittena,",
  "ja546:18.2": "Labbhā amhaṃ irandhatī;",
  "ja546:18.3": "Sace tuvaṃ hadayaṃ paṇḍitassa,",
  "ja546:18.4": "Dhammena laddhā idha māharesi;",
  "ja546:18.5": "Etena vittena kumāri labbhā,",
  "ja546:18.6": "Nāññaṃ dhanaṃ uttari patthayāma”.",
  "ja546:19.1": "“Yaṃ paṇḍitotyeke vadanti loke,",
  "ja546:19.2": "Tameva bāloti punāhu aññe;",
  "ja546:19.3": "Akkhāhi me vippavadanti ettha,",
  "ja546:19.4": "Kaṃ paṇḍitaṃ nāga tuvaṃ vadesi”.",
  "ja546:20.1": "“Korabyarājassa dhanañcayassa,",
  "ja546:20.2": "Yadi te suto vidhuro nāma kattā;",
  "ja546:20.3": "Ānehi taṃ paṇḍitaṃ dhammaladdhā,",
  "ja546:20.4": "Irandhatī padacarā te hotu”.",
  "ja546:21.1": "Idañca sutvā varuṇassa vākyaṃ,",
  "ja546:21.2": "Uṭṭhāya yakkho paramappatīto;",
  "ja546:21.3": "Tattheva santo purisaṃ asaṃsi,",
  "ja546:21.4": "“Ānehi ājaññamidheva yuttaṃ.",
  "ja546:22.1": "Jātarūpamayā kaṇṇā,",
  "ja546:22.2": "kācamhicamayā khurā;",
  "ja546:22.3": "Jambonadassa pākassa,",
  "ja546:22.4": "suvaṇṇassa uracchado”.",
  "ja546:23.1": "Devavāhavahaṃ yānaṃ,",
  "ja546:23.2": "Assamāruyha puṇṇako;",
  "ja546:23.3": "Alaṅkato kappitakesamassu,",
  "ja546:23.4": "Pakkāmi vehāyasamantalikkhe.",
  "ja546:24.1": "So puṇṇako kāmarāgena giddho,",
  "ja546:24.2": "Irandhatiṃ nāgakaññaṃ jigīsaṃ;",
  "ja546:24.3": "Gantvāna taṃ bhūtapatiṃ yasassiṃ,",
  "ja546:24.4": "Iccabravī vessavaṇaṃ kuveraṃ.",
  "ja546:25.1": "“Bhogavatī nāma mandire,",
  "ja546:25.2": "Vāsā hiraññavatīti vuccati;",
  "ja546:25.3": "Nagare nimmite kañcanamaye,",
  "ja546:25.4": "Maṇḍalassa uragassa niṭṭhitaṃ.",
  "ja546:26.1": "Aṭṭālakā oṭṭhagīviyo,",
  "ja546:26.2": "Lohitaṅkassa masāragallino;",
  "ja546:26.3": "Pāsādettha silāmayā,",
  "ja546:26.4": "Sovaṇṇaratanehi chāditā.",
  "ja546:27.1": "Ambā tilakā ca jambuyo,",
  "ja546:27.2": "Sattapaṇṇā mucalindaketakā;",
  "ja546:27.3": "Piyaṅgu uddālakā sahā,",
  "ja546:27.4": "Uparibhaddakā sinduvārakā.",
  "ja546:28.1": "Campeyyakā nāgamallikā,",
  "ja546:28.2": "Bhaginīmālā atha mettha koliyā;",
  "ja546:28.3": "Ete dumā pariṇāmitā,",
  "ja546:28.4": "Sobhayanti uragassa mandiraṃ.",
  "ja546:29.1": "Khajjurettha silāmayā,",
  "ja546:29.2": "Sovaṇṇadhuvapupphitā bahū;",
  "ja546:29.3": "Yattha vasato papātiko,",
  "ja546:29.4": "Nāgarājā varuṇo mahiddhiko.",
  "ja546:30.1": "Tassa komārikā bhariyā,",
  "ja546:30.2": "Vimalā kañcanavelliviggahā;",
  "ja546:30.3": "Kālā taruṇāva uggatā,",
  "ja546:30.4": "Pucimandatthanī cārudassanā.",
  "ja546:31.1": "Lākhārasarattasucchavī,",
  "ja546:31.2": "Kaṇikārāva nivātapupphitā;",
  "ja546:31.3": "Tidivokacarāva accharā,",
  "ja546:31.4": "Vijjuvabbhaghanā vinissaṭā.",
  "ja546:32.1": "Sā dohaḷinī suvimhitā,",
  "ja546:32.2": "Vidhurassa hadayaṃ dhaniyati;",
  "ja546:32.3": "Taṃ tesaṃ demi issara,",
  "ja546:32.4": "Tena te denti irandhatiṃ mamaṃ”.",
  "ja546:33.1": "So puṇṇako bhūtapatiṃ yasassiṃ,",
  "ja546:33.2": "Āmantaya vessavaṇaṃ kuveraṃ;",
  "ja546:33.3": "“Tattheva santo purisaṃ asaṃsi,",
  "ja546:33.4": "Ānehi ājaññamidheva yuttaṃ”.",
  "ja546:34.1": "Jātarūpamayā kaṇṇā,",
  "ja546:34.2": "kācamhicamayā khurā;",
  "ja546:34.3": "Jambonadassa pākassa,",
  "ja546:34.4": "suvaṇṇassa uracchado.",
  "ja546:35.1": "Devavāhavahaṃ yānaṃ,",
  "ja546:35.2": "Assamāruyha puṇṇako;",
  "ja546:35.3": "Alaṅkato kappitakesamassu,",
  "ja546:35.4": "Pakkāmi vehāyasamantalikkhe.",
  "ja546:36.1": "So aggamā rājagahaṃ surammaṃ,",
  "ja546:36.2": "Aṅgassa rañño nagaraṃ durāyutaṃ;",
  "ja546:36.3": "Pahūtabhakkhaṃ bahuannapānaṃ,",
  "ja546:36.4": "Masakkasāraṃ viya vāsavassa.",
  "ja546:37.1": "Mayūrakoñcāgaṇasampaghuṭṭhaṃ,",
  "ja546:37.2": "Dijābhighuṭṭhaṃ dijasaṅghasevitaṃ;",
  "ja546:37.3": "Nānāsakuntābhirudaṃ suvaṅgaṇaṃ,",
  "ja546:37.4": "Pupphābhikiṇṇaṃ himavaṃva pabbataṃ.",
  "ja546:38.1": "So puṇṇako vepulamābhirūhi,",
  "ja546:38.2": "Siluccayaṃ kimpurisānuciṇṇaṃ;",
  "ja546:38.3": "Anvesamāno maṇiratanaṃ uḷāraṃ,",
  "ja546:38.4": "Tamaddasā pabbatakūṭamajjhe.",
  "ja546:39.1": "Disvā maṇiṃ pabhassaraṃ jātimantaṃ,",
  "ja546:39.2": "Manoharaṃ maṇiratanaṃ uḷāraṃ;",
  "ja546:39.3": "Daddallamānaṃ yasasā yasassinaṃ,",
  "ja546:39.4": "Obhāsatī vijjurivantalikkhe.",
  "ja546:40.1": "Tamaggahī veḷuriyaṃ mahagghaṃ,",
  "ja546:40.2": "Manoharaṃ nāma mahānubhāvaṃ;",
  "ja546:40.3": "Ājaññamāruyha manomavaṇṇo,",
  "ja546:40.4": "Pakkāmi vehāyasamantalikkhe.",
  "ja546:41.1": "So aggamā nagaramindapatthaṃ,",
  "ja546:41.2": "Oruyhupāgacchi sabhaṃ kurūnaṃ;",
  "ja546:41.3": "Samāgate ekasataṃ samagge,",
  "ja546:41.4": "Avhettha yakkho avikampamāno.",
  "ja546:42.1": "“Ko nīdha raññaṃ varamābhijeti,",
  "ja546:42.2": "Kamābhijeyyāma varaddhanena;",
  "ja546:42.3": "Kamanuttaraṃ ratanavaraṃ jināma,",
  "ja546:42.4": "Ko vāpi no jeti varaddhanena”.",
  "ja546:43.1": "“Kuhiṃ nu raṭṭhe tava jātibhūmi,",
  "ja546:43.2": "Na korabyasseva vaco tavedaṃ;",
  "ja546:43.3": "Abhītosi no vaṇṇanibhāya sabbe,",
  "ja546:43.4": "Akkhāhi me nāmañca bandhave ca”.",
  "ja546:44.1": "“Kaccāyano māṇavakosmi rāja,",
  "ja546:44.2": "Anūnanāmo iti mavhayanti;",
  "ja546:44.3": "Aṅgesu me ñātayo bandhavā ca,",
  "ja546:44.4": "Akkhena devasmi idhānupatto”.",
  "ja546:45.1": "“Kiṃ māṇavassa ratanāni atthi,",
  "ja546:45.2": "Ye taṃ jinanto hare akkhadhutto;",
  "ja546:45.3": "Bahūni rañño ratanāni atthi,",
  "ja546:45.4": "Te tvaṃ daliddo kathamavhayesi”.",
  "ja546:46.1": "“Manoharo nāma maṇī mamāyaṃ,",
  "ja546:46.2": "Manoharaṃ maṇiratanaṃ uḷāraṃ;",
  "ja546:46.3": "Imañca ājaññamamittatāpanaṃ,",
  "ja546:46.4": "Etaṃ me jinitvā hare akkhadhutto”.",
  "ja546:47.1": "“Eko maṇī māṇava kiṃ karissati,",
  "ja546:47.2": "Ājāniyeko pana kiṃ karissati;",
  "ja546:47.3": "Bahūni rañño maṇiratanāni atthi,",
  "ja546:47.4": "Ājāniyā vātajavā anappakā”.",
  "ja546:48.1": "Dohaḷakaṇḍaṃ nāma.",
  "ja546:49.0": "2. Maṇikaṇḍa",
  "ja546:49.1": "“Idañca me maṇiratanaṃ,",
  "ja546:49.2": "passa tvaṃ dvipaduttama;",
  "ja546:49.3": "Itthīnaṃ viggahā cettha,",
  "ja546:49.4": "purisānañca viggahā.",
  "ja546:50.1": "Migānaṃ viggahā cettha,",
  "ja546:50.2": "sakuṇānañca viggahā;",
  "ja546:50.3": "Nāgarājā supaṇṇā ca,",
  "ja546:50.4": "maṇimhi passa nimmitaṃ.",
  "ja546:51.1": "Hatthānīkaṃ rathānīkaṃ,",
  "ja546:51.2": "asse pattī ca vammine;",
  "ja546:51.3": "Caturaṅginimaṃ senaṃ,",
  "ja546:51.4": "maṇimhi passa nimmitaṃ.",
  "ja546:52.1": "Hatthārohe anīkaṭṭhe,",
  "ja546:52.2": "rathike pattikārake;",
  "ja546:52.3": "Balaggāni viyūḷhāni,",
  "ja546:52.4": "maṇimhi passa nimmitaṃ.",
  "ja546:53.1": "Puraṃ uddhāpasampannaṃ,",
  "ja546:53.2": "bahupākāratoraṇaṃ;",
  "ja546:53.3": "Siṅghāṭakesu bhūmiyo,",
  "ja546:53.4": "maṇimhi passa nimmitaṃ.",
  "ja546:54.1": "Esikā parikhāyo ca,",
  "ja546:54.2": "palikhaṃ aggaḷāni ca;",
  "ja546:54.3": "Aṭṭālake ca dvāre ca,",
  "ja546:54.4": "maṇimhi passa nimmitaṃ.",
  "ja546:55.1": "Passa toraṇamaggesu,",
  "ja546:55.2": "nānādijagaṇā bahū;",
  "ja546:55.3": "Haṃsā koñcā mayūrā ca,",
  "ja546:55.4": "cakkavākā ca kukkuhā.",
  "ja546:56.1": "Kuṇālakā bahū citrā,",
  "ja546:56.2": "sikhaṇḍī jīvajīvakā;",
  "ja546:56.3": "Nānādijagaṇākiṇṇaṃ,",
  "ja546:56.4": "maṇimhi passa nimmitaṃ.",
  "ja546:57.1": "Passa nagaraṃ supākāraṃ,",
  "ja546:57.2": "abbhutaṃ lomahaṃsanaṃ;",
  "ja546:57.3": "Samussitadhajaṃ rammaṃ,",
  "ja546:57.4": "soṇṇavālukasanthataṃ.",
  "ja546:58.1": "Passettha paṇṇasālāyo,",
  "ja546:58.2": "vibhattā bhāgaso mitā;",
  "ja546:58.3": "Nivesane nivese ca,",
  "ja546:58.4": "sandhibyūhe pathaddhiyo.",
  "ja546:59.1": "Pānāgāre ca soṇḍe ca,",
  "ja546:59.2": "sūnā odaniyā gharā;",
  "ja546:59.3": "Vesī ca gaṇikāyo ca,",
  "ja546:59.4": "maṇimhi passa nimmitaṃ.",
  "ja546:60.1": "Mālākāre ca rajake,",
  "ja546:60.2": "gandhike atha dussike;",
  "ja546:60.3": "Suvaṇṇakāre maṇikāre,",
  "ja546:60.4": "maṇimhi passa nimmitaṃ.",
  "ja546:61.1": "Āḷārike ca sūde ca,",
  "ja546:61.2": "naṭanāṭakagāyino;",
  "ja546:61.3": "Pāṇissare kumbhathūnike,",
  "ja546:61.4": "maṇimhi passa nimmitaṃ.",
  "ja546:62.1": "Passa bherī mudiṅgā ca,",
  "ja546:62.2": "saṅkhā paṇavadindimā;",
  "ja546:62.3": "Sabbañca tāḷāvacaraṃ,",
  "ja546:62.4": "maṇimhi passa nimmitaṃ.",
  "ja546:63.1": "Sammatālañca vīṇañca,",
  "ja546:63.2": "naccagītaṃ suvāditaṃ;",
  "ja546:63.3": "Tūriyatāḷitasaṅghuṭṭhaṃ,",
  "ja546:63.4": "maṇimhi passa nimmitaṃ.",
  "ja546:64.1": "Laṅghikā muṭṭhikā cettha,",
  "ja546:64.2": "māyākārā ca sobhiyā;",
  "ja546:64.3": "Vetālike ca jalle ca,",
  "ja546:64.4": "maṇimhi passa nimmitaṃ.",
  "ja546:65.1": "Samajjā cettha vattanti,",
  "ja546:65.2": "ākiṇṇā naranāribhi;",
  "ja546:65.3": "Mañcātimañce bhūmiyo,",
  "ja546:65.4": "maṇimhi passa nimmitaṃ.",
  "ja546:66.1": "Passa malle samajjasmiṃ,",
  "ja546:66.2": "phoṭente diguṇaṃ bhujaṃ;",
  "ja546:66.3": "Nihate nihatamāne ca,",
  "ja546:66.4": "maṇimhi passa nimmitaṃ.",
  "ja546:67.1": "Passa pabbatapādesu,",
  "ja546:67.2": "nānāmigagaṇā bahū;",
  "ja546:67.3": "Sīhā byagghā varāhā ca,",
  "ja546:67.4": "acchakokataracchayo.",
  "ja546:68.1": "Palāsādā gavajā ca,",
  "ja546:68.2": "mahiṃsā rohitā rurū;",
  "ja546:68.3": "Eṇeyyā ca varāhā ca,",
  "ja546:68.4": "gaṇino nīkasūkarā.",
  "ja546:69.1": "Kadalimigā bahū citrā,",
  "ja546:69.2": "biḷārā sasakaṇṭakā;",
  "ja546:69.3": "Nānāmigagaṇākiṇṇaṃ,",
  "ja546:69.4": "maṇimhi passa nimmitaṃ.",
  "ja546:70.1": "Najjāyo supatitthāyo,",
  "ja546:70.2": "soṇṇavālukasanthatā;",
  "ja546:70.3": "Acchā savanti ambūni,",
  "ja546:70.4": "macchagumbanisevitā.",
  "ja546:71.1": "Kumbhīlā makarā cettha,",
  "ja546:71.2": "susumārā ca kacchapā;",
  "ja546:71.3": "Pāṭhīnā pāvusā macchā,",
  "ja546:71.4": "balajā muñjarohitā.",
  "ja546:72.1": "Nānādijagaṇākiṇṇā,",
  "ja546:72.2": "nānādumagaṇāyutā;",
  "ja546:72.3": "Veḷuriyakarodāyo,",
  "ja546:72.4": "maṇimhi passa nimmitaṃ.",
  "ja546:73.1": "Passettha pokkharaṇiyo,",
  "ja546:73.2": "suvibhattā catuddisā;",
  "ja546:73.3": "Nānādijagaṇākiṇṇā,",
  "ja546:73.4": "puthulomanisevitā.",
  "ja546:74.1": "Samantodakasampannaṃ,",
  "ja546:74.2": "mahiṃ sāgarakuṇḍalaṃ;",
  "ja546:74.3": "Upetaṃ vanarājehi,",
  "ja546:74.4": "maṇimhi passa nimmitaṃ.",
  "ja546:75.1": "Purato videhe passa,",
  "ja546:75.2": "goyāniye ca pacchato;",
  "ja546:75.3": "Kuruyo jambudīpañca,",
  "ja546:75.4": "maṇimhi passa nimmitaṃ.",
  "ja546:76.1": "Passa candaṃ sūriyañca,",
  "ja546:76.2": "obhāsante catuddisā;",
  "ja546:76.3": "Sineruṃ anupariyante,",
  "ja546:76.4": "maṇimhi passa nimmitaṃ.",
  "ja546:77.1": "Sineruṃ himavantañca,",
  "ja546:77.2": "sāgarañca mahītalaṃ;",
  "ja546:77.3": "Cattāro ca mahārāje,",
  "ja546:77.4": "maṇimhi passa nimmitaṃ.",
  "ja546:78.1": "Ārāme vanagumbe ca,",
  "ja546:78.2": "pāṭiye ca siluccaye;",
  "ja546:78.3": "Ramme kimpurisākiṇṇe,",
  "ja546:78.4": "maṇimhi passa nimmitaṃ.",
  "ja546:79.1": "Phārusakaṃ cittalataṃ,",
  "ja546:79.2": "missakaṃ nandanaṃ vanaṃ;",
  "ja546:79.3": "Vejayantañca pāsādaṃ,",
  "ja546:79.4": "maṇimhi passa nimmitaṃ.",
  "ja546:80.1": "Sudhammaṃ tāvatiṃsañca,",
  "ja546:80.2": "pārichattañca pupphitaṃ;",
  "ja546:80.3": "Erāvaṇaṃ nāgarājaṃ,",
  "ja546:80.4": "maṇimhi passa nimmitaṃ.",
  "ja546:81.1": "Passettha devakaññāyo,",
  "ja546:81.2": "nabhā vijjurivuggatā;",
  "ja546:81.3": "Nandane vicarantiyo,",
  "ja546:81.4": "maṇimhi passa nimmitaṃ.",
  "ja546:82.1": "Passettha devakaññāyo,",
  "ja546:82.2": "devaputtapalobhinī;",
  "ja546:82.3": "Devaputte ramamāne,",
  "ja546:82.4": "maṇimhi passa nimmitaṃ.",
  "ja546:83.1": "Parosahassapāsāde,",
  "ja546:83.2": "veḷuriyaphalasanthate;",
  "ja546:83.3": "Pajjalante ca vaṇṇena,",
  "ja546:83.4": "maṇimhi passa nimmitaṃ.",
  "ja546:84.1": "Tāvatiṃse ca yāme ca,",
  "ja546:84.2": "Tusite cāpi nimmite;",
  "ja546:84.3": "Paranimmitavasavattino,",
  "ja546:84.4": "Maṇimhi passa nimmitaṃ.",
  "ja546:85.1": "Passettha pokkharaṇiyo,",
  "ja546:85.2": "vippasannodikā sucī;",
  "ja546:85.3": "Mandālakehi sañchannā,",
  "ja546:85.4": "padumuppalakehi ca.",
  "ja546:86.1": "Dasettha rājiyo setā,",
  "ja546:86.2": "dasanīlā manoramā;",
  "ja546:86.3": "Cha piṅgalā pannarasa,",
  "ja546:86.4": "haliddā ca catuddasa.",
  "ja546:87.1": "Vīsati tattha sovaṇṇā,",
  "ja546:87.2": "vīsati rajatāmayā;",
  "ja546:87.3": "Indagopakavaṇṇābhā,",
  "ja546:87.4": "tāva dissanti tiṃsati.",
  "ja546:88.1": "Dasettha kāḷiyo chacca,",
  "ja546:88.2": "mañjeṭṭhā pannavīsati;",
  "ja546:88.3": "Missā bandhukapupphehi,",
  "ja546:88.4": "nīluppalavicittikā.",
  "ja546:89.1": "Evaṃ sabbaṅgasampannaṃ,",
  "ja546:89.2": "accimantaṃ pabhassaraṃ;",
  "ja546:89.3": "Odhisuṅkaṃ mahārāja,",
  "ja546:89.4": "passa tvaṃ dvipaduttama”.",
  "ja546:90.1": "Maṇikaṇḍaṃ nāma.",
  "ja546:91.0": "3. Akkhakaṇḍa",
  "ja546:91.1": "“Upāgataṃ rāja mupehi lakkhaṃ,",
  "ja546:91.2": "Netādisaṃ maṇiratanaṃ tavatthi;",
  "ja546:91.3": "Dhammena jissāma asāhasena,",
  "ja546:91.4": "Jito ca no khippamavākarohi.",
  "ja546:92.1": "Pañcāla-paccuggata-sūrasena,",
  "ja546:92.2": "Macchā ca maddā saha kekakebhi;",
  "ja546:92.3": "Passantu note asaṭhena yuddhaṃ,",
  "ja546:92.4": "Na no sabhāyaṃ na karonti kiñci”.",
  "ja546:93.1": "Te pāvisuṃ akkhamadena mattā,",
  "ja546:93.2": "Rājā kurūnaṃ puṇṇako cāpi yakkho;",
  "ja546:93.3": "Rājā kaliṃ viccinamaggahesi,",
  "ja546:93.4": "Kaṭaṃ aggahī puṇṇako nāma yakkho.",
  "ja546:94.1": "Te tattha jūte ubhaye samāgate,",
  "ja546:94.2": "Raññaṃ sakāse sakhīnañca majjhe;",
  "ja546:94.3": "Ajesi yakkho naravīraseṭṭhaṃ,",
  "ja546:94.4": "Tatthappanādo tumulo babhūva.",
  "ja546:95.1": "“Jayo mahārāja parājayo ca,",
  "ja546:95.2": "Āyūhataṃ aññatarassa hoti;",
  "ja546:95.3": "Janinda jīnosi varaddhanena,",
  "ja546:95.4": "Jito ca me khippamavākarohi”.",
  "ja546:96.1": "“Hatthī gavāssā maṇikuṇḍalā ca,",
  "ja546:96.2": "Yañcāpi mayhaṃ ratanaṃ pathabyā;",
  "ja546:96.3": "Gaṇhāhi kaccāna varaṃ dhanānaṃ,",
  "ja546:96.4": "Ādāya yenicchasi tena gaccha”.",
  "ja546:97.1": "“Hatthī gavāssā maṇikuṇḍalā ca,",
  "ja546:97.2": "Yañcāpi tuyhaṃ ratanaṃ pathabyā;",
  "ja546:97.3": "Tesaṃ varo vidhuro nāma kattā,",
  "ja546:97.4": "So me jito taṃ me avākarohi”.",
  "ja546:98.1": "“Attā ca me so saraṇaṃ gatī ca,",
  "ja546:98.2": "Dīpo ca leṇo ca parāyaṇo ca;",
  "ja546:98.3": "Asantuleyyo mama so dhanena,",
  "ja546:98.4": "Pāṇena me sādiso esa kattā”.",
  "ja546:99.1": "“Ciraṃ vivādo mama tuyhañcassa,",
  "ja546:99.2": "Kāmañca pucchāma tameva gantvā;",
  "ja546:99.3": "Esova no vivaratu etamatthaṃ,",
  "ja546:99.4": "Yaṃ vakkhatī hotu kathā ubhinnaṃ”.",
  "ja546:100.1": "“Addhā hi saccaṃ bhaṇasi,",
  "ja546:100.2": "na ca māṇava sāhasaṃ;",
  "ja546:100.3": "Tameva gantvā pucchāma,",
  "ja546:100.4": "tena tussāmubho janā”.",
  "ja546:101.1": "“Saccaṃ nu devā vidahū kurūnaṃ,",
  "ja546:101.2": "Dhamme ṭhitaṃ vidhuraṃ nāmamaccaṃ;",
  "ja546:101.3": "Dāsosi rañño uda vāsi ñāti,",
  "ja546:101.4": "Vidhuroti saṅkhā katamāsi loke”.",
  "ja546:102.1": "“Āmāyadāsāpi bhavanti heke,",
  "ja546:102.2": "Dhanena kītāpi bhavanti dāsā;",
  "ja546:102.3": "Sayampi heke upayanti dāsā,",
  "ja546:102.4": "Bhayā paṇunnāpi bhavanti dāsā.",
  "ja546:103.1": "Ete narānaṃ caturova dāsā,",
  "ja546:103.2": "Addhā hi yonito ahampi jāto;",
  "ja546:103.3": "Bhavo ca rañño abhavo ca rañño,",
  "ja546:103.4": "Dāsāhaṃ devassa parampi gantvā;",
  "ja546:103.5": "Dhammena maṃ māṇava tuyha dajjā”.",
  "ja546:104.1": "“Ayaṃ dutīyo vijayo mamajja,",
  "ja546:104.2": "Puṭṭho hi kattā vivarettha pañhaṃ;",
  "ja546:104.3": "Adhammarūpo vata rājaseṭṭho,",
  "ja546:104.4": "Subhāsitaṃ nānujānāsi mayhaṃ”.",
  "ja546:105.1": "“Evañce no so vivarettha pañhaṃ,",
  "ja546:105.2": "Dāsohamasmi na ca khosmi ñāti;",
  "ja546:105.3": "Gaṇhāhi kaccāna varaṃ dhanānaṃ,",
  "ja546:105.4": "Ādāya yenicchasi tena gaccha”.",
  "ja546:106.1": "Akkhakaṇḍaṃ nāma.",
  "ja546:107.0": "4. Gharāvāsapañhā",
  "ja546:107.1": "“Vidhura vasamānassa,",
  "ja546:107.2": "gahaṭṭhassa sakaṃ gharaṃ;",
  "ja546:107.3": "Khemā vutti kathaṃ assa,",
  "ja546:107.4": "kathaṃ nu assa saṅgaho.",
  "ja546:108.1": "Abyābajjhaṃ kathaṃ assa,",
  "ja546:108.2": "saccavādī ca māṇavo;",
  "ja546:108.3": "Asmā lokā paraṃ lokaṃ,",
  "ja546:108.4": "kathaṃ pecca na socati”.",
  "ja546:109.1": "Taṃ tattha gatimā dhitimā,",
  "ja546:109.2": "matimā atthadassimā;",
  "ja546:109.3": "Saṅkhātā sabbadhammānaṃ,",
  "ja546:109.4": "vidhuro etadabravi.",
  "ja546:110.1": "“Na sādhāraṇadārassa,",
  "ja546:110.2": "na bhuñje sādumekako;",
  "ja546:110.3": "Na seve lokāyatikaṃ,",
  "ja546:110.4": "netaṃ paññāya vaḍḍhanaṃ.",
  "ja546:111.1": "Sīlavā vattasampanno,",
  "ja546:111.2": "appamatto vicakkhaṇo;",
  "ja546:111.3": "Nivātavutti atthaddho,",
  "ja546:111.4": "surato sakhilo mudu.",
  "ja546:112.1": "Saṅgahetā ca mittānaṃ,",
  "ja546:112.2": "saṃvibhāgī vidhānavā;",
  "ja546:112.3": "Tappeyya annapānena,",
  "ja546:112.4": "sadā samaṇabrāhmaṇe.",
  "ja546:113.1": "Dhammakāmo sutādhāro,",
  "ja546:113.2": "bhaveyya paripucchako;",
  "ja546:113.3": "Sakkaccaṃ payirupāseyya,",
  "ja546:113.4": "sīlavante bahussute.",
  "ja546:114.1": "Gharamāvasamānassa,",
  "ja546:114.2": "gahaṭṭhassa sakaṃ gharaṃ;",
  "ja546:114.3": "Khemā vutti siyā evaṃ,",
  "ja546:114.4": "evaṃ nu assa saṅgaho.",
  "ja546:115.1": "Abyābajjhaṃ siyā evaṃ,",
  "ja546:115.2": "saccavādī ca māṇavo;",
  "ja546:115.3": "Asmā lokā paraṃ lokaṃ,",
  "ja546:115.4": "evaṃ pecca na socati”.",
  "ja546:116.1": "Gharāvāsapañhā nāma.",
  "ja546:117.0": "5. Lakkhaṇakaṇḍa",
  "ja546:117.1": "“Ehi dāni gamissāma,",
  "ja546:117.2": "dinno no issarena me;",
  "ja546:117.3": "Mamevatthaṃ paṭipajja,",
  "ja546:117.4": "esa dhammo sanantano”.",
  "ja546:118.1": "“Jānāmi māṇava tayāhamasmi,",
  "ja546:118.2": "Dinnohamasmi tava issarena;",
  "ja546:118.3": "Tīhañca taṃ vāsayemu agāre,",
  "ja546:118.4": "Yenaddhunā anusāsemu putte”.",
  "ja546:119.1": "“Taṃ me tathā hotu vasemu tīhaṃ,",
  "ja546:119.2": "Kurutaṃ bhavajja gharesu kiccaṃ;",
  "ja546:119.3": "Anusāsataṃ puttadāre bhavajja,",
  "ja546:119.4": "Yathā tayī pecca sukhī bhaveyya”.",
  "ja546:120.1": "“Sādhū”ti vatvāna pahūtakāmo,",
  "ja546:120.2": "Pakkāmi yakkho vidhurena saddhiṃ;",
  "ja546:120.3": "Taṃ kuñjarājaññahayānuciṇṇaṃ,",
  "ja546:120.4": "Pāvekkhi antepuramariyaseṭṭho.",
  "ja546:121.1": "Koñcaṃ mayūrañca piyañca ketaṃ,",
  "ja546:121.2": "Upāgami tattha surammarūpaṃ;",
  "ja546:121.3": "Pahūtabhakkhaṃ bahuannapānaṃ,",
  "ja546:121.4": "Masakkasāraṃ viya vāsavassa.",
  "ja546:122.1": "Tattha naccanti gāyanti,",
  "ja546:122.2": "avhāyanti varāvaraṃ;",
  "ja546:122.3": "Accharā viya devesu,",
  "ja546:122.4": "nāriyo samalaṅkatā.",
  "ja546:123.1": "Samaṅgikatvā pamadāhi yakkhaṃ,",
  "ja546:123.2": "Annena pānena ca dhammapālo;",
  "ja546:123.3": "Atthattha mevānuvicintayanto,",
  "ja546:123.4": "Pāvekkhi bhariyāya tadā sakāse.",
  "ja546:124.1": "Taṃ candanagandharasānulittaṃ,",
  "ja546:124.2": "Suvaṇṇajambonadanikkhasādisaṃ;",
  "ja546:124.3": "Bhariyaṃvacā “ehi suṇohi bhoti,",
  "ja546:124.4": "Puttāni āmantaya tambanette”.",
  "ja546:125.1": "Sutvāna vākyaṃ patino anujjā,",
  "ja546:125.2": "Suṇisaṃvaca tambanakhiṃ sunettaṃ;",
  "ja546:125.3": "“Āmantaya vammadharāni cete,",
  "ja546:125.4": "Puttāni indīvarapupphasāme”.",
  "ja546:126.1": "Te āgate muddhani dhammapālo,",
  "ja546:126.2": "Cumbitvā putte avikampamāno;",
  "ja546:126.3": "Āmantayitvāna avoca vākyaṃ,",
  "ja546:126.4": "“Dinnāhaṃ raññā idha māṇavassa.",
  "ja546:127.1": "Tassajjahaṃ attasukhī vidheyyo,",
  "ja546:127.2": "Ādāya yenicchati tena gacchati;",
  "ja546:127.3": "Ahañca vo sāsitumāgatosmi,",
  "ja546:127.4": "Kathaṃ ahaṃ aparittāya gacche.",
  "ja546:128.1": "Sace vo rājā kururaṭṭhavāsī,",
  "ja546:128.2": "Janasandho puccheyya pahūtakāmo;",
  "ja546:128.3": "Kimābhijānātha pure purāṇaṃ,",
  "ja546:128.4": "Kiṃ vo pitā anusāse puratthā.",
  "ja546:129.1": "Samāsanā hotha mayāva sabbe,",
  "ja546:129.2": "Konīdha rañño abbhatiko manusso;",
  "ja546:129.3": "Tamañjaliṃ kariya vadetha evaṃ,",
  "ja546:129.4": "Mā hevaṃ deva na hi esa dhammo;",
  "ja546:129.5": "Viyaggharājassa nihīnajacco,",
  "ja546:129.6": "Samāsano deva kathaṃ bhaveyya”.",
  "ja546:130.1": "Lakkhaṇakaṇḍaṃ nāma.",
  "ja546:131.0": "6. Rājavasati",
  "ja546:131.1": "So ca putte amacce ca,",
  "ja546:131.2": "ñātayo suhadajjane;",
  "ja546:131.3": "Alīnamanasaṅkappo,",
  "ja546:131.4": "vidhuro etadabravi.",
  "ja546:132.1": "“Ethayyo rājavasatiṃ,",
  "ja546:132.2": "nisīditvā suṇātha me;",
  "ja546:132.3": "Yathā rājakulaṃ patto,",
  "ja546:132.4": "yasaṃ poso nigacchati.",
  "ja546:133.1": "Na hi rājakulaṃ patto,",
  "ja546:133.2": "aññāto labhate yasaṃ;",
  "ja546:133.3": "Nāsūro nāpi dummedho,",
  "ja546:133.4": "nappamatto kudācanaṃ.",
  "ja546:134.1": "Yadāssa sīlaṃ paññañca,",
  "ja546:134.2": "soceyyaṃ cādhigacchati;",
  "ja546:134.3": "Atha vissasate tyamhi,",
  "ja546:134.4": "guyhañcassa na rakkhati.",
  "ja546:135.1": "Tulā yathā paggahitā,",
  "ja546:135.2": "samadaṇḍā sudhāritā;",
  "ja546:135.3": "Ajjhiṭṭho na vikampeyya,",
  "ja546:135.4": "sa rājavasatiṃ vase.",
  "ja546:136.1": "Tulā yathā paggahitā,",
  "ja546:136.2": "samadaṇḍā sudhāritā;",
  "ja546:136.3": "Sabbāni abhisambhonto,",
  "ja546:136.4": "sa rājavasatiṃ vase.",
  "ja546:137.1": "Divā vā yadi vā rattiṃ,",
  "ja546:137.2": "rājakiccesu paṇḍito;",
  "ja546:137.3": "Ajjhiṭṭho na vikampeyya,",
  "ja546:137.4": "sa rājavasatiṃ vase.",
  "ja546:138.1": "Divā vā yadi vā rattiṃ,",
  "ja546:138.2": "rājakiccesu paṇḍito;",
  "ja546:138.3": "Sabbāni abhisambhonto,",
  "ja546:138.4": "sa rājavasatiṃ vase.",
  "ja546:139.1": "Yo cassa sukato maggo,",
  "ja546:139.2": "rañño suppaṭiyādito;",
  "ja546:139.3": "Na tena vutto gaccheyya,",
  "ja546:139.4": "sa rājavasatiṃ vase.",
  "ja546:140.1": "Na rañño sadisaṃ bhuñje,",
  "ja546:140.2": "kāmabhoge kudācanaṃ;",
  "ja546:140.3": "Sabbattha pacchato gacche,",
  "ja546:140.4": "sa rājavasatiṃ vase.",
  "ja546:141.1": "Na rañño sadisaṃ vatthaṃ,",
  "ja546:141.2": "na mālaṃ na vilepanaṃ;",
  "ja546:141.3": "Ākappaṃ sarakuttiṃ vā,",
  "ja546:141.4": "na rañño sadisamācare;",
  "ja546:141.5": "Aññaṃ kareyya ākappaṃ,",
  "ja546:141.6": "sa rājavasatiṃ vase.",
  "ja546:142.1": "Kīḷe rājā amaccehi,",
  "ja546:142.2": "bhariyāhi parivārito;",
  "ja546:142.3": "Nāmacco rājabhariyāsu,",
  "ja546:142.4": "bhāvaṃ kubbetha paṇḍito.",
  "ja546:143.1": "Anuddhato acapalo,",
  "ja546:143.2": "nipako saṃvutindriyo;",
  "ja546:143.3": "Manopaṇidhisampanno,",
  "ja546:143.4": "sa rājavasatiṃ vase.",
  "ja546:144.1": "Nāssa bhariyāhi kīḷeyya,",
  "ja546:144.2": "na manteyya rahogato;",
  "ja546:144.3": "Nāssa kosā dhanaṃ gaṇhe,",
  "ja546:144.4": "sa rājavasatiṃ vase.",
  "ja546:145.1": "Na niddaṃ bahu maññeyya,",
  "ja546:145.2": "na madāya suraṃ pive;",
  "ja546:145.3": "Nāssa dāye mige haññe,",
  "ja546:145.4": "sa rājavasatiṃ vase.",
  "ja546:146.1": "Nāssa pīṭhaṃ na pallaṅkaṃ,",
  "ja546:146.2": "Na kocchaṃ na nāvaṃ rathaṃ;",
  "ja546:146.3": "Sammatomhīti ārūhe,",
  "ja546:146.4": "Sa rājavasatiṃ vase.",
  "ja546:147.1": "Nātidūre bhaje rañño,",
  "ja546:147.2": "nāccāsanne vicakkhaṇo;",
  "ja546:147.3": "Sammukhañcassa tiṭṭheyya,",
  "ja546:147.4": "sandissanto sabhattuno.",
  "ja546:148.1": "Na ve rājā sakhā hoti,",
  "ja546:148.2": "na rājā hoti methuno;",
  "ja546:148.3": "Khippaṃ kujjhanti rājāno,",
  "ja546:148.4": "sūkenakkhīva ghaṭṭitaṃ.",
  "ja546:149.1": "Na pūjito maññamāno,",
  "ja546:149.2": "medhāvī paṇḍito naro;",
  "ja546:149.3": "Pharusaṃ patimanteyya,",
  "ja546:149.4": "rājānaṃ parisaṅgataṃ.",
  "ja546:150.1": "Laddhadvāro labhe dvāraṃ,",
  "ja546:150.2": "neva rājūsu vissase;",
  "ja546:150.3": "Aggīva saṃyato tiṭṭhe,",
  "ja546:150.4": "sa rājavasatiṃ vase.",
  "ja546:151.1": "Puttaṃ vā bhātaraṃ vā saṃ,",
  "ja546:151.2": "sampaggaṇhāti khattiyo;",
  "ja546:151.3": "Gāmehi nigamehi vā,",
  "ja546:151.4": "raṭṭhehi janapadehi vā;",
  "ja546:151.5": "Tuṇhībhūto upekkheyya,",
  "ja546:151.6": "na bhaṇe chekapāpakaṃ.",
  "ja546:152.1": "Hatthārohe anīkaṭṭhe,",
  "ja546:152.2": "rathike pattikārake;",
  "ja546:152.3": "Tesaṃ kammāvadānena,",
  "ja546:152.4": "rājā vaḍḍheti vetanaṃ;",
  "ja546:152.5": "Na tesaṃ antarā gacche,",
  "ja546:152.6": "sa rājavasatiṃ vase.",
  "ja546:153.1": "Cāpovūnudaro dhīro,",
  "ja546:153.2": "vaṃsovāpi pakampaye;",
  "ja546:153.3": "Paṭilomaṃ na vatteyya,",
  "ja546:153.4": "sa rājavasatiṃ vase.",
  "ja546:154.1": "Cāpovūnudaro assa,",
  "ja546:154.2": "macchovassa ajivhavā;",
  "ja546:154.3": "Appāsī nipako sūro,",
  "ja546:154.4": "sa rājavasatiṃ vase.",
  "ja546:155.1": "Na bāḷhaṃ itthiṃ gaccheyya,",
  "ja546:155.2": "sampassaṃ tejasaṅkhayaṃ;",
  "ja546:155.3": "Kāsaṃ sāsaṃ daraṃ balyaṃ,",
  "ja546:155.4": "khīṇamedho nigacchati.",
  "ja546:156.1": "Nātivelaṃ pabhāseyya,",
  "ja546:156.2": "na tuṇhī sabbadā siyā;",
  "ja546:156.3": "Avikiṇṇaṃ mitaṃ vācaṃ,",
  "ja546:156.4": "patte kāle udīraye.",
  "ja546:157.1": "Akkodhano asaṅghaṭṭo,",
  "ja546:157.2": "sacco saṇho apesuṇo;",
  "ja546:157.3": "Samphaṃ giraṃ na bhāseyya,",
  "ja546:157.4": "sa rājavasatiṃ vase.",
  "ja546:158.1": "Mātāpettibharo assa,",
  "ja546:158.2": "kule jeṭṭhāpacāyiko;",
  "ja546:158.3": "Saṇho sakhilasambhāso,",
  "ja546:158.4": "sa rājavasatiṃ vase.",
  "ja546:159.1": "Vinīto sippavā danto,",
  "ja546:159.2": "katatto niyato mudu;",
  "ja546:159.3": "Appamatto suci dakkho,",
  "ja546:159.4": "sa rājavasatiṃ vase.",
  "ja546:160.1": "Nivātavutti vuddhesu,",
  "ja546:160.2": "sappatisso sagāravo;",
  "ja546:160.3": "Surato sukhasaṃvāso,",
  "ja546:160.4": "sa rājavasatiṃ vase.",
  "ja546:161.1": "Ārakā parivajjeyya,",
  "ja546:161.2": "sahituṃ pahitaṃ janaṃ;",
  "ja546:161.3": "Bhattāraññevudikkheyya,",
  "ja546:161.4": "na ca aññassa rājino.",
  "ja546:162.1": "Samaṇe brāhmaṇe cāpi,",
  "ja546:162.2": "sīlavante bahussute;",
  "ja546:162.3": "Sakkaccaṃ payirupāseyya,",
  "ja546:162.4": "sa rājavasatiṃ vase.",
  "ja546:163.1": "Samaṇe brāhmaṇe cāpi,",
  "ja546:163.2": "sīlavante bahussute;",
  "ja546:163.3": "Sakkaccaṃ anuvāseyya,",
  "ja546:163.4": "sa rājavasatiṃ vase.",
  "ja546:164.1": "Samaṇe brāhmaṇe cāpi,",
  "ja546:164.2": "sīlavante bahussute;",
  "ja546:164.3": "Tappeyya annapānena,",
  "ja546:164.4": "sa rājavasatiṃ vase.",
  "ja546:165.1": "Samaṇe brāhmaṇe cāpi,",
  "ja546:165.2": "sīlavante bahussute;",
  "ja546:165.3": "Āsajja paññe sevetha,",
  "ja546:165.4": "ākaṅkhaṃ vuddhimattano.",
  "ja546:166.1": "Dinnapubbaṃ na hāpeyya,",
  "ja546:166.2": "dānaṃ samaṇabrāhmaṇe;",
  "ja546:166.3": "Na ca kiñci nivāreyya,",
  "ja546:166.4": "dānakāle vanibbake.",
  "ja546:167.1": "Paññavā buddhisampanno,",
  "ja546:167.2": "vidhānavidhikovido;",
  "ja546:167.3": "Kālaññū samayaññū ca,",
  "ja546:167.4": "sa rājavasatiṃ vase.",
  "ja546:168.1": "Uṭṭhātā kammadheyyesu,",
  "ja546:168.2": "appamatto vicakkhaṇo;",
  "ja546:168.3": "Susaṃvihitakammanto,",
  "ja546:168.4": "sa rājavasatiṃ vase.",
  "ja546:169.1": "Khalaṃ sālaṃ pasuṃ khettaṃ,",
  "ja546:169.2": "gantā cassa abhikkhaṇaṃ;",
  "ja546:169.3": "Mitaṃ dhaññaṃ nidhāpeyya,",
  "ja546:169.4": "mitaṃva pācaye ghare.",
  "ja546:170.1": "Puttaṃ vā bhātaraṃ vā saṃ,",
  "ja546:170.2": "sīlesu asamāhitaṃ;",
  "ja546:170.3": "Anaṅgavā hi te bālā,",
  "ja546:170.4": "yathā petā tatheva te;",
  "ja546:170.5": "Coḷañca nesaṃ piṇḍañca,",
  "ja546:170.6": "āsīnānaṃ padāpaye.",
  "ja546:171.1": "Dāse kammakare pesse,",
  "ja546:171.2": "sīlesu susamāhite;",
  "ja546:171.3": "Dakkhe uṭṭhānasampanne,",
  "ja546:171.4": "ādhipaccamhi ṭhāpaye.",
  "ja546:172.1": "Sīlavā ca alolo ca,",
  "ja546:172.2": "anurakkho ca rājino;",
  "ja546:172.3": "Āvī raho hito tassa,",
  "ja546:172.4": "sa rājavasatiṃ vase.",
  "ja546:173.1": "Chandaññū rājino cassa,",
  "ja546:173.2": "cittaṭṭho assa rājino;",
  "ja546:173.3": "Asaṅkusakavutti’ssa,",
  "ja546:173.4": "sa rājavasatiṃ vase.",
  "ja546:174.1": "Ucchādaye ca nhāpaye,",
  "ja546:174.2": "dhove pāde adhosiraṃ;",
  "ja546:174.3": "Āhatopi na kuppeyya,",
  "ja546:174.4": "sa rājavasatiṃ vase.",
  "ja546:175.1": "Kumbhampañjaliṃ kariyā,",
  "ja546:175.2": "cāṭañcāpi padakkhiṇaṃ;",
  "ja546:175.3": "Kimeva sabbakāmānaṃ,",
  "ja546:175.4": "dātāraṃ dhīramuttamaṃ.",
  "ja546:176.1": "Yo deti sayanaṃ vatthaṃ,",
  "ja546:176.2": "yānaṃ āvasathaṃ gharaṃ;",
  "ja546:176.3": "Pajjunnoriva bhūtāni,",
  "ja546:176.4": "bhogehi abhivassati.",
  "ja546:177.1": "Esayyo rājavasati,",
  "ja546:177.2": "vattamāno yathā naro;",
  "ja546:177.3": "Ārādhayati rājānaṃ,",
  "ja546:177.4": "pūjaṃ labhati bhattusu”.",
  "ja546:178.1": "Rājavasati nāma.",
  "ja546:179.0": "7. Antarapeyyāla",
  "ja546:179.1": "Evaṃ samanusāsitvā,",
  "ja546:179.2": "ñātisaṅghaṃ vicakkhaṇo;",
  "ja546:179.3": "Parikiṇṇo suhadehi,",
  "ja546:179.4": "rājānamupasaṅkami.",
  "ja546:180.1": "Vanditvā sirasā pāde,",
  "ja546:180.2": "katvā ca naṃ padakkhiṇaṃ;",
  "ja546:180.3": "Vidhuro avaca rājānaṃ,",
  "ja546:180.4": "paggahetvāna añjaliṃ.",
  "ja546:181.1": "“Ayaṃ maṃ māṇavo neti,",
  "ja546:181.2": "kattukāmo yathāmati;",
  "ja546:181.3": "Ñātīnatthaṃ pavakkhāmi,",
  "ja546:181.4": "taṃ suṇohi arindama.",
  "ja546:182.1": "Putte ca me udikkhesi,",
  "ja546:182.2": "yañca maññaṃ ghare dhanaṃ;",
  "ja546:182.3": "Yathā pecca na hāyetha,",
  "ja546:182.4": "ñātisaṅgho mayī gate.",
  "ja546:183.1": "Yatheva khalatī bhūmyā,",
  "ja546:183.2": "bhūmyāyeva patiṭṭhati;",
  "ja546:183.3": "Evetaṃ khalitaṃ mayhaṃ,",
  "ja546:183.4": "etaṃ passāmi accayaṃ”.",
  "ja546:184.1": "“Sakkā na gantuṃ iti mayha hoti,",
  "ja546:184.2": "Chetvā vadhitvā idha kātiyānaṃ;",
  "ja546:184.3": "Idheva hohī iti mayha ruccati,",
  "ja546:184.4": "Mā tvaṃ agā uttamabhūripañña”.",
  "ja546:185.1": "“Mā hevadhammesu manaṃ paṇīdahi,",
  "ja546:185.2": "Atthe ca dhamme ca yutto bhavassu;",
  "ja546:185.3": "Dhiratthu kammaṃ akusalaṃ anariyaṃ,",
  "ja546:185.4": "Yaṃ katvā pacchā nirayaṃ vajeyya.",
  "ja546:186.1": "Nevesa dhammo na puneta kiccaṃ,",
  "ja546:186.2": "Ayiro hi dāsassa janinda issaro;",
  "ja546:186.3": "Ghātetuṃ jhāpetuṃ athopi hantuṃ,",
  "ja546:186.4": "Na ca mayha kodhatthi vajāmi cāhaṃ”.",
  "ja546:187.1": "Jeṭṭhaputtaṃ upaguyha,",
  "ja546:187.2": "vineyya hadaye daraṃ;",
  "ja546:187.3": "Assupuṇṇehi nettehi,",
  "ja546:187.4": "pāvisī so mahāgharaṃ.",
  "ja546:188.1": "Sālāva sammapatitā,",
  "ja546:188.2": "mālutena pamadditā;",
  "ja546:188.3": "Senti puttā ca dārā ca,",
  "ja546:188.4": "vidhurassa nivesane.",
  "ja546:189.1": "Itthisahassaṃ bhariyānaṃ,",
  "ja546:189.2": "dāsisattasatāni ca;",
  "ja546:189.3": "Bāhā paggayha pakkanduṃ,",
  "ja546:189.4": "vidhurassa nivesane.",
  "ja546:190.1": "Orodhā ca kumārā ca,",
  "ja546:190.2": "vesiyānā ca brāhmaṇā;",
  "ja546:190.3": "Bāhā paggayha pakkanduṃ,",
  "ja546:190.4": "vidhurassa nivesane.",
  "ja546:191.1": "Hatthārohā anīkaṭṭhā,",
  "ja546:191.2": "rathikā pattikārakā;",
  "ja546:191.3": "Bāhā paggayha pakkanduṃ,",
  "ja546:191.4": "vidhurassa nivesane.",
  "ja546:192.1": "Samāgatā jānapadā,",
  "ja546:192.2": "negamā ca samāgatā;",
  "ja546:192.3": "Bāhā paggayha pakkanduṃ,",
  "ja546:192.4": "vidhurassa nivesane.",
  "ja546:193.1": "Itthisahassaṃ bhariyānaṃ,",
  "ja546:193.2": "dāsisattasatāni ca;",
  "ja546:193.3": "Bāhā paggayha pakkanduṃ,",
  "ja546:193.4": "“kasmā no vijahissasi”.",
  "ja546:194.1": "Orodhā ca kumārā ca,",
  "ja546:194.2": "vesiyānā ca brāhmaṇā;",
  "ja546:194.3": "Bāhā paggayha pakkanduṃ,",
  "ja546:194.4": "“kasmā no vijahissasi”.",
  "ja546:195.1": "Hatthārohā anīkaṭṭhā,",
  "ja546:195.2": "rathikā pattikārakā;",
  "ja546:195.3": "Bāhā paggayha pakkanduṃ,",
  "ja546:195.4": "“kasmā no vijahissasi”.",
  "ja546:196.1": "Samāgatā jānapadā,",
  "ja546:196.2": "negamā ca samāgatā;",
  "ja546:196.3": "Bāhā paggayha pakkanduṃ,",
  "ja546:196.4": "“kasmā no vijahissasi”.",
  "ja546:197.1": "Katvā gharesu kiccāni,",
  "ja546:197.2": "anusāsitvā sakaṃ janaṃ;",
  "ja546:197.3": "Mittāmacce ca bhacce ca,",
  "ja546:197.4": "puttadāre ca bandhave.",
  "ja546:198.1": "Kammantaṃ saṃvidhetvāna,",
  "ja546:198.2": "ācikkhitvā ghare dhanaṃ;",
  "ja546:198.3": "Nidhiñca iṇadānañca,",
  "ja546:198.4": "puṇṇakaṃ etadabravi.",
  "ja546:199.1": "“Avasī tuvaṃ mayha tīhaṃ agāre,",
  "ja546:199.2": "Katāni kiccāni gharesu mayhaṃ;",
  "ja546:199.3": "Anusāsitā puttadārā mayā ca,",
  "ja546:199.4": "Karoma kaccāna yathāmatiṃ te”.",
  "ja546:200.1": "“Sace hi katte anusāsitā te,",
  "ja546:200.2": "Puttā ca dārā anujīvino ca;",
  "ja546:200.3": "Handehi dānī taramānarūpo,",
  "ja546:200.4": "Dīgho hi addhāpi ayaṃ puratthā.",
  "ja546:201.1": "Achambhitova gaṇhāhi,",
  "ja546:201.2": "ājāneyyassa vāladhiṃ;",
  "ja546:201.3": "Idaṃ pacchimakaṃ tuyhaṃ,",
  "ja546:201.4": "jīvalokassa dassanaṃ”.",
  "ja546:202.1": "“Sohaṃ kissa nu bhāyissaṃ,",
  "ja546:202.2": "yassa me natthi dukkaṭaṃ;",
  "ja546:202.3": "Kāyena vācā manasā,",
  "ja546:202.4": "yena gaccheyya duggatiṃ”.",
  "ja546:203.1": "So assarājā vidhuraṃ vahanto,",
  "ja546:203.2": "Pakkāmi vehāyasamantalikkhe;",
  "ja546:203.3": "Sākhāsu selesu asajjamāno,",
  "ja546:203.4": "Kālāgiriṃ khippamupāgamāsi.",
  "ja546:204.1": "Itthisahassaṃ bhariyānaṃ,",
  "ja546:204.2": "dāsisattasatāni ca;",
  "ja546:204.3": "Bāhā paggayha pakkanduṃ,",
  "ja546:204.4": "yakkho brāhmaṇavaṇṇena;",
  "ja546:204.5": "Vidhuraṃ ādāya gacchati.",
  "ja546:205.1": "…pe…",
  "ja546:206.1": "Samāgatā jānapadā,",
  "ja546:206.2": "negamā ca samāgatā;",
  "ja546:206.3": "Bāhā paggayha pakkanduṃ,",
  "ja546:206.4": "yakkho brāhmaṇavaṇṇena;",
  "ja546:206.5": "Vidhuraṃ ādāya gacchati.",
  "ja546:207.1": "Itthisahassaṃ bhariyānaṃ,",
  "ja546:207.2": "dāsisattasatāni ca;",
  "ja546:207.3": "Bāhā paggayha pakkanduṃ,",
  "ja546:207.4": "“paṇḍito so kuhiṃ gato”.",
  "ja546:208.1": "…pe…",
  "ja546:209.1": "Samāgatā jānapadā,",
  "ja546:209.2": "negamā ca samāgatā;",
  "ja546:209.3": "Bāhā paggayha pakkanduṃ,",
  "ja546:209.4": "“paṇḍito so kuhiṃ gato.",
  "ja546:210.1": "Sace so sattarattena,",
  "ja546:210.2": "nāgacchissati paṇḍito;",
  "ja546:210.3": "Sabbe aggiṃ pavekkhāma,",
  "ja546:210.4": "natthattho jīvitena no”.",
  "ja546:211.1": "“Paṇḍito ca viyatto ca,",
  "ja546:211.2": "vibhāvī ca vicakkhaṇo;",
  "ja546:211.3": "Khippaṃ mociya attānaṃ,",
  "ja546:211.4": "mā bhāyitthāgamissati”.",
  "ja546:212.1": "Antarapeyyālaṃ nāma.",
  "ja546:213.0": "8. Sādhunaradhammakaṇḍa",
  "ja546:213.1": "So tattha gantvāna vicintayanto,",
  "ja546:213.2": "“Uccāvacā cetanakā bhavanti;",
  "ja546:213.3": "Nayimassa jīvena mamatthi kiñci,",
  "ja546:213.4": "Hantvānimaṃ hadayamānayissaṃ”.",
  "ja546:214.1": "So tattha gantvā pabbatantarasmiṃ,",
  "ja546:214.2": "Anto pavisitvāna paduṭṭhacitto;",
  "ja546:214.3": "Asaṃvutasmiṃ jagatippadese,",
  "ja546:214.4": "Adhosiraṃ dhārayi kātiyāno.",
  "ja546:215.1": "So lambamāno narake papāte,",
  "ja546:215.2": "Mahabbhaye lomahaṃse vidugge;",
  "ja546:215.3": "Asantasanto kurūnaṃ kattuseṭṭho,",
  "ja546:215.4": "Iccabravi puṇṇakaṃ nāma yakkhaṃ.",
  "ja546:216.1": "“Ariyāvakāsosi anariyarūpo,",
  "ja546:216.2": "Asaññato saññatasannikāso;",
  "ja546:216.3": "Accāhitaṃ kammaṃ karosi ludraṃ,",
  "ja546:216.4": "Bhāve ca te kusalaṃ natthi kiñci.",
  "ja546:217.1": "Yaṃ maṃ papātasmiṃ papātumicchasi,",
  "ja546:217.2": "Ko nu tavattho maraṇena mayhaṃ;",
  "ja546:217.3": "Amānusasseva tavajja vaṇṇo,",
  "ja546:217.4": "Ācikkha me tvaṃ katamāsi devatā”.",
  "ja546:218.1": "“Yadi te suto puṇṇako nāma yakkho,",
  "ja546:218.2": "Rañño kuverassa hi so sajibbo;",
  "ja546:218.3": "Bhūmindharo varuṇo nāma nāgo,",
  "ja546:218.4": "Brahā sucī vaṇṇabalūpapanno.",
  "ja546:219.1": "Tassānujaṃ dhītaraṃ kāmayāmi,",
  "ja546:219.2": "Irandhatī nāma sā nāgakaññā;",
  "ja546:219.3": "Tassā sumajjhāya piyāya hetu,",
  "ja546:219.4": "Patārayiṃ tuyha vadhāya dhīra”.",
  "ja546:220.1": "“Mā heva tvaṃ yakkha ahosi mūḷho,",
  "ja546:220.2": "Naṭṭhā bahū duggahītena loke;",
  "ja546:220.3": "Kiṃ te sumajjhāya piyāya kiccaṃ,",
  "ja546:220.4": "Maraṇena me iṅgha suṇomi sabbaṃ”.",
  "ja546:221.1": "“Mahānubhāvassa mahoragassa,",
  "ja546:221.2": "Dhītukāmo ñātibhatohamasmi;",
  "ja546:221.3": "Taṃ yācamānaṃ sasuro avoca,",
  "ja546:221.4": "Yathā mamaññiṃsu sukāmanītaṃ.",
  "ja546:222.1": "Dajjemu kho te sutanuṃ sunettaṃ,",
  "ja546:222.2": "Sucimhitaṃ candanalittagattaṃ;",
  "ja546:222.3": "Sace tuvaṃ hadayaṃ paṇḍitassa,",
  "ja546:222.4": "Dhammena laddhā idha māharesi;",
  "ja546:222.5": "Etena vittena kumāri labbhā,",
  "ja546:222.6": "Naññaṃ dhanaṃ uttari patthayāma.",
  "ja546:223.1": "Evaṃ na mūḷhosmi suṇohi katte,",
  "ja546:223.2": "Na cāpi me duggahitatthi kiñci;",
  "ja546:223.3": "Hadayena te dhammaladdhena nāgā,",
  "ja546:223.4": "Irandhatiṃ nāgakaññaṃ dadanti.",
  "ja546:224.1": "Tasmā ahaṃ tuyhaṃ vadhāya yutto,",
  "ja546:224.2": "Evaṃ mamattho maraṇena tuyhaṃ;",
  "ja546:224.3": "Idheva taṃ narake pātayitvā,",
  "ja546:224.4": "Hantvāna taṃ hadayamānayissaṃ”.",
  "ja546:225.1": "“Khippaṃ mamaṃ uddhara kātiyāna,",
  "ja546:225.2": "Hadayena me yadi te atthi kiccaṃ;",
  "ja546:225.3": "Ye kecime sādhunarassa dhammā,",
  "ja546:225.4": "Sabbeva te pātukaromi ajja”.",
  "ja546:226.1": "So puṇṇako kurūnaṃ kattuseṭṭhaṃ,",
  "ja546:226.2": "Nagamuddhani khippaṃ patiṭṭhapetvā;",
  "ja546:226.3": "Assatthamāsīnaṃ samekkhiyāna,",
  "ja546:226.4": "Paripucchi kattāramanomapaññaṃ.",
  "ja546:227.1": "“Samuddhato mesi tuvaṃ papātā,",
  "ja546:227.2": "Hadayena te ajja mamatthi kiccaṃ;",
  "ja546:227.3": "Ye kecime sādhunarassa dhammā,",
  "ja546:227.4": "Sabbeva me pātukarohi ajja”.",
  "ja546:228.1": "“Samuddhato tyasmi ahaṃ papātā,",
  "ja546:228.2": "Hadayena me yadi te atthi kiccaṃ;",
  "ja546:228.3": "Ye kecime sādhunarassa dhammā,",
  "ja546:228.4": "Sabbeva te pātukaromi ajja.",
  "ja546:229.1": "Yātānuyāyī ca bhavāhi māṇava,",
  "ja546:229.2": "Allañca pāṇiṃ parivajjayassu;",
  "ja546:229.3": "Mā cassu mittesu kadāci dubbhī,",
  "ja546:229.4": "Mā ca vasaṃ asatīnaṃ nigacche”.",
  "ja546:230.1": "“Kathaṃ nu yātaṃ anuyāyī hoti,",
  "ja546:230.2": "Allañca pāṇiṃ dahate kathaṃ so;",
  "ja546:230.3": "Asatī ca kā ko pana mittadubbho,",
  "ja546:230.4": "Akkhāhi me pucchito etamatthaṃ”.",
  "ja546:231.1": "“Asanthutaṃ nopi ca diṭṭhapubbaṃ,",
  "ja546:231.2": "Yo āsanenāpi nimantayeyya;",
  "ja546:231.3": "Tasseva atthaṃ puriso kareyya,",
  "ja546:231.4": "Yātānuyāyīti tamāhu paṇḍitā.",
  "ja546:232.1": "Yassekarattampi ghare vaseyya,",
  "ja546:232.2": "Yatthannapānaṃ puriso labheyya;",
  "ja546:232.3": "Na tassa pāpaṃ manasāpi cintaye,",
  "ja546:232.4": "Adubbhapāṇiṃ dahate mittadubbho.",
  "ja546:233.1": "Yassa rukkhassa chāyāya,",
  "ja546:233.2": "nisīdeyya sayeyya vā;",
  "ja546:233.3": "Na tassa sākhaṃ bhañjeyya,",
  "ja546:233.4": "mittadubbho hi pāpako.",
  "ja546:234.1": "Puṇṇampi cemaṃ pathaviṃ dhanena,",
  "ja546:234.2": "Dajjitthiyā puriso sammatāya;",
  "ja546:234.3": "Laddhā khaṇaṃ atimaññeyya tampi,",
  "ja546:234.4": "Tāsaṃ vasaṃ asatīnaṃ na gacche.",
  "ja546:235.1": "Evaṃ kho yātaṃ anuyāyī hoti,",
  "ja546:235.2": "Allañca pāṇiṃ dahate punevaṃ;",
  "ja546:235.3": "Asatī ca sā so pana mittadubbho,",
  "ja546:235.4": "So dhammiko hohi jahassu adhammaṃ”.",
  "ja546:236.1": "Sādhunaradhammakaṇḍaṃ nāma.",
  "ja546:237.0": "9. Kāḷāgirikaṇḍa",
  "ja546:237.1": "“Avasiṃ ahaṃ tuyha tīhaṃ agāre,",
  "ja546:237.2": "Annena pānena upaṭṭhitosmi;",
  "ja546:237.3": "Mitto mamāsī visajjāmahaṃ taṃ,",
  "ja546:237.4": "Kāmaṃ gharaṃ uttamapañña gaccha.",
  "ja546:238.1": "Api hāyatu nāgakulā attho,",
  "ja546:238.2": "Alampi me nāgakaññāya hotu;",
  "ja546:238.3": "So tvaṃ sakeneva subhāsitena,",
  "ja546:238.4": "Muttosi me ajja vadhāya pañña”.",
  "ja546:239.1": "“Handa tuvaṃ yakkha mamampi nehi,",
  "ja546:239.2": "Sasuraṃ te atthaṃ mayi carassu;",
  "ja546:239.3": "Mayañca nāgādhipatiṃ vimānaṃ,",
  "ja546:239.4": "Dakkhemu nāgassa adiṭṭhapubbaṃ”.",
  "ja546:240.1": "“Yaṃ ve narassa ahitāya assa,",
  "ja546:240.2": "Na taṃ pañño arahati dassanāya;",
  "ja546:240.3": "Atha kena vaṇṇena amittagāmaṃ,",
  "ja546:240.4": "Tuvamicchasi uttamapañña gantuṃ”.",
  "ja546:241.1": "“Addhā pajānāmi ahampi etaṃ,",
  "ja546:241.2": "Na taṃ pañño arahati dassanāya;",
  "ja546:241.3": "Pāpañca me natthi kataṃ kuhiñci,",
  "ja546:241.4": "Tasmā na saṅke maraṇāgamāya”.",
  "ja546:242.1": "“Handa ca ṭhānaṃ atulānubhāvaṃ,",
  "ja546:242.2": "Mayā saha dakkhasi ehi katte;",
  "ja546:242.3": "Yatthacchati naccagītehi nāgo,",
  "ja546:242.4": "Rājā yathā vessavaṇo naḷiññaṃ.",
  "ja546:243.1": "Taṃ nāgakaññā caritaṃ gaṇena,",
  "ja546:243.2": "Nikīḷitaṃ niccamaho ca rattiṃ;",
  "ja546:243.3": "Pahūtamālyaṃ bahupupphachannaṃ,",
  "ja546:243.4": "Obhāsatī vijjurivantalikkhe.",
  "ja546:244.1": "Annena pānena upetarūpaṃ,",
  "ja546:244.2": "Naccehi gītehi ca vāditehi;",
  "ja546:244.3": "Paripūraṃ kaññāhi alaṅkatāhi,",
  "ja546:244.4": "Upasobhati vatthapilandhanena.",
  "ja546:245.1": "So puṇṇako kurūnaṃ kattuseṭṭhaṃ,",
  "ja546:245.2": "Nisīdayī pacchato āsanasmiṃ;",
  "ja546:245.3": "Ādāya kattāramanomapaññaṃ,",
  "ja546:245.4": "Upānayī bhavanaṃ nāgarañño.",
  "ja546:246.1": "Patvāna ṭhānaṃ atulānubhāvaṃ,",
  "ja546:246.2": "Aṭṭhāsi kattā pacchato puṇṇakassa;",
  "ja546:246.3": "Sāmaggipekkhamāno nāgarājā,",
  "ja546:246.4": "Pubbeva jāmātaramajjhabhāsatha.",
  "ja546:247.1": "Yannu tuvaṃ agamā maccalokaṃ,",
  "ja546:247.2": "Anvesamāno hadayaṃ paṇḍitassa;",
  "ja546:247.3": "Kacci samiddhena idhānupatto,",
  "ja546:247.4": "Ādāya kattāramanomapaññaṃ”.",
  "ja546:248.1": "“Ayañhi so āgato yaṃ tvamicchasi,",
  "ja546:248.2": "Dhammena laddho mama dhammapālo;",
  "ja546:248.3": "Taṃ passatha sammukhā bhāsamānaṃ,",
  "ja546:248.4": "Sukho have sappurisehi saṅgamo”.",
  "ja546:249.1": "Kāḷāgirikaṇḍaṃ nāma.",
  "ja546:250.1": "“Adiṭṭhapubbaṃ disvāna,",
  "ja546:250.2": "macco maccubhayaṭṭito;",
  "ja546:250.3": "Byamhito nābhivādesi,",
  "ja546:250.4": "nayidaṃ paññavatāmiva”.",
  "ja546:251.1": "“Na camhi byamhito nāga,",
  "ja546:251.2": "na ca maccubhayaṭṭito;",
  "ja546:251.3": "Na vajjho abhivādeyya,",
  "ja546:251.4": "vajjhaṃ vā nābhivādaye.",
  "ja546:252.1": "Kathaṃ no abhivādeyya,",
  "ja546:252.2": "abhivādāpayetha ve;",
  "ja546:252.3": "Yaṃ naro hantumiccheyya,",
  "ja546:252.4": "taṃ kammaṃ nupapajjati”.",
  "ja546:253.1": "“Evametaṃ yathā brūsi,",
  "ja546:253.2": "saccaṃ bhāsasi paṇḍita;",
  "ja546:253.3": "Na vajjho abhivādeyya,",
  "ja546:253.4": "vajjhaṃ vā nābhivādaye.",
  "ja546:254.1": "Kathaṃ no abhivādeyya,",
  "ja546:254.2": "abhivādāpayetha ve;",
  "ja546:254.3": "Yaṃ naro hantumiccheyya,",
  "ja546:254.4": "taṃ kammaṃ nupapajjati”.",
  "ja546:255.1": "“Asassataṃ sassataṃ nu tavayidaṃ,",
  "ja546:255.2": "Iddhī jutī balavīriyūpapatti;",
  "ja546:255.3": "Pucchāmi taṃ nāgarājetamatthaṃ,",
  "ja546:255.4": "Kathaṃ nu te laddhamidaṃ vimānaṃ.",
  "ja546:256.1": "Adhiccaladdhaṃ pariṇāmajaṃ te,",
  "ja546:256.2": "Sayaṃkataṃ udāhu devehi dinnaṃ;",
  "ja546:256.3": "Akkhāhi me nāgarājetamatthaṃ,",
  "ja546:256.4": "Yatheva te laddhamidaṃ vimānaṃ”.",
  "ja546:257.1": "“Nādhiccaladdhaṃ na pariṇāmajaṃ me,",
  "ja546:257.2": "Na sayaṃkataṃ nāpi devehi dinnaṃ;",
  "ja546:257.3": "Sakehi kammehi apāpakehi,",
  "ja546:257.4": "Puññehi me laddhamidaṃ vimānaṃ”.",
  "ja546:258.1": "“Kiṃ te vataṃ kiṃ pana brahmacariyaṃ,",
  "ja546:258.2": "Kissa suciṇṇassa ayaṃ vipāko;",
  "ja546:258.3": "Iddhī jutī balavīriyūpapatti,",
  "ja546:258.4": "Idañca te nāga mahāvimānaṃ”.",
  "ja546:259.1": "“Ahañca bhariyā ca manussaloke,",
  "ja546:259.2": "Saddhā ubho dānapatī ahumhā;",
  "ja546:259.3": "Opānabhūtaṃ me gharaṃ tadāsi,",
  "ja546:259.4": "Santappitā samaṇabrāhmaṇā ca.",
  "ja546:260.1": "Mālañca gandhañca vilepanañca,",
  "ja546:260.2": "Padīpiyaṃ seyyamupassayañca;",
  "ja546:260.3": "Acchādanaṃ sāyanamannapānaṃ,",
  "ja546:260.4": "Sakkacca dānāni adamha tattha.",
  "ja546:261.1": "Taṃ me vataṃ taṃ pana brahmacariyaṃ,",
  "ja546:261.2": "Tassa suciṇṇassa ayaṃ vipāko;",
  "ja546:261.3": "Iddhī jutī balavīriyūpapatti,",
  "ja546:261.4": "Idañca me dhīra mahāvimānaṃ”.",
  "ja546:262.1": "“Evañce te laddhamidaṃ vimānaṃ,",
  "ja546:262.2": "Jānāsi puññānaṃ phalūpapattiṃ;",
  "ja546:262.3": "Tasmā hi dhammaṃ cara appamatto,",
  "ja546:262.4": "Yathā vimānaṃ puna māvasesi”.",
  "ja546:263.1": "“Nayidha santi samaṇabrāhmaṇā ca,",
  "ja546:263.2": "Yesannapānāni dademu katte;",
  "ja546:263.3": "Akkhāhi me pucchito etamatthaṃ,",
  "ja546:263.4": "Yathā vimānaṃ puna māvasema”.",
  "ja546:264.1": "“Bhogī hi te santi idhūpapannā,",
  "ja546:264.2": "Puttā ca dārā anujīvino ca;",
  "ja546:264.3": "Tesu tuvaṃ vacasā kammunā ca,",
  "ja546:264.4": "Asampaduṭṭho ca bhavāhi niccaṃ.",
  "ja546:265.1": "Evaṃ tuvaṃ nāga asampadosaṃ,",
  "ja546:265.2": "Anupālaya vacasā kammunā ca;",
  "ja546:265.3": "Ṭhatvā idha yāvatāyukaṃ vimāne,",
  "ja546:265.4": "Uddhaṃ ito gacchasi devalokaṃ”.",
  "ja546:266.1": "“Addhā hi so socati rājaseṭṭho,",
  "ja546:266.2": "Tayā vinā yassa tuvaṃ sajibbo;",
  "ja546:266.3": "Dukkhūpanītopi tayā samecca,",
  "ja546:266.4": "Vindeyya poso sukhamāturopi”.",
  "ja546:267.1": "“Addhā sataṃ bhāsasi nāga dhammaṃ,",
  "ja546:267.2": "Anuttaraṃ atthapadaṃ suciṇṇaṃ;",
  "ja546:267.3": "Etādisiyāsu hi āpadāsu,",
  "ja546:267.4": "Paññāyate mādisānaṃ viseso”.",
  "ja546:268.1": "“Akkhāhi no tāyaṃ mudhā nu laddho,",
  "ja546:268.2": "Akkhehi no tāyaṃ ajesi jūte;",
  "ja546:268.3": "Dhammena laddho iti tāyamāha,",
  "ja546:268.4": "Kathaṃ nu tvaṃ hatthamimassa māgato”.",
  "ja546:269.1": "“Yo missaro tattha ahosi rājā,",
  "ja546:269.2": "Tamāyamakkhehi ajesi jūte;",
  "ja546:269.3": "So maṃ jito rājā imassadāsi,",
  "ja546:269.4": "Dhammena laddhosmi asāhasena”.",
  "ja546:270.1": "Mahorago attamano udaggo,",
  "ja546:270.2": "Sutvāna dhīrassa subhāsitāni;",
  "ja546:270.3": "Hatthe gahetvāna anomapaññaṃ,",
  "ja546:270.4": "Pāvekkhi bhariyāya tadā sakāse.",
  "ja546:271.1": "“Yena tvaṃ vimale paṇḍu,",
  "ja546:271.2": "yena bhattaṃ na ruccati;",
  "ja546:271.3": "Na ca me tādiso vaṇṇo,",
  "ja546:271.4": "ayameso tamonudo.",
  "ja546:272.1": "Yassa te hadayenattho,",
  "ja546:272.2": "āgatāyaṃ pabhaṅkaro;",
  "ja546:272.3": "Tassa vākyaṃ nisāmehi,",
  "ja546:272.4": "dullabhaṃ dassanaṃ puna”.",
  "ja546:273.1": "Disvāna taṃ vimalā bhūripaññaṃ,",
  "ja546:273.2": "Dasaṅgulī añjaliṃ paggahetvā;",
  "ja546:273.3": "Haṭṭhena bhāvena patītarūpā,",
  "ja546:273.4": "Iccabravi kurūnaṃ kattuseṭṭhaṃ.",
  "ja546:274.1": "“Adiṭṭhapubbaṃ disvāna,",
  "ja546:274.2": "macco maccubhayaṭṭito;",
  "ja546:274.3": "Byamhito nābhivādesi,",
  "ja546:274.4": "nayidaṃ paññavatāmiva”.",
  "ja546:275.1": "“Na camhi byamhito nāgi,",
  "ja546:275.2": "na ca maccubhayaṭṭito;",
  "ja546:275.3": "Na vajjho abhivādeyya,",
  "ja546:275.4": "vajjhaṃ vā nābhivādaye.",
  "ja546:276.1": "Kathaṃ no abhivādeyya,",
  "ja546:276.2": "abhivādāpayetha ve;",
  "ja546:276.3": "Yaṃ naro hantumiccheyya,",
  "ja546:276.4": "taṃ kammaṃ nupapajjati”.",
  "ja546:277.1": "“Evametaṃ yathā brūsi,",
  "ja546:277.2": "saccaṃ bhāsasi paṇḍita;",
  "ja546:277.3": "Na vajjho abhivādeyya,",
  "ja546:277.4": "vajjhaṃ vā nābhivādaye.",
  "ja546:278.1": "Kathaṃ no abhivādeyya,",
  "ja546:278.2": "abhivādāpayetha ve;",
  "ja546:278.3": "Yaṃ naro hantumiccheyya,",
  "ja546:278.4": "taṃ kammaṃ nupapajjati”.",
  "ja546:279.1": "“Asassataṃ sassataṃ nu tavayidaṃ,",
  "ja546:279.2": "Iddhī jutī balavīriyūpapatti;",
  "ja546:279.3": "Pucchāmi taṃ nāgakaññetamatthaṃ,",
  "ja546:279.4": "Kathaṃ nu te laddhamidaṃ vimānaṃ.",
  "ja546:280.1": "Adhiccaladdhaṃ pariṇāmajaṃ te,",
  "ja546:280.2": "Sayaṃkataṃ udāhu devehi dinnaṃ;",
  "ja546:280.3": "Akkhāhi me nāgakaññetamatthaṃ,",
  "ja546:280.4": "Yatheva te laddhamidaṃ vimānaṃ”.",
  "ja546:281.1": "“Nādhiccaladdhaṃ na pariṇāmajaṃ me,",
  "ja546:281.2": "Na sayaṃ kataṃ nāpi devehi dinnaṃ;",
  "ja546:281.3": "Sakehi kammehi apāpakehi,",
  "ja546:281.4": "Puññehi me laddhamidaṃ vimānaṃ”.",
  "ja546:282.1": "“Kiṃ te vataṃ kiṃ pana brahmacariyaṃ,",
  "ja546:282.2": "Kissa suciṇṇassa ayaṃ vipāko;",
  "ja546:282.3": "Iddhī jutī balavīriyūpapatti,",
  "ja546:282.4": "Idañca te nāgi mahāvimānaṃ”.",
  "ja546:283.1": "“Ahañca kho sāmiko cāpi mayhaṃ,",
  "ja546:283.2": "Saddhā ubho dānapatī ahumhā;",
  "ja546:283.3": "Opānabhūtaṃ me gharaṃ tadāsi,",
  "ja546:283.4": "Santappitā samaṇabrāhmaṇā ca.",
  "ja546:284.1": "Mālañca gandhañca vilepanañca,",
  "ja546:284.2": "Padīpiyaṃ seyyamupassayañca;",
  "ja546:284.3": "Acchādanaṃ sāyanamannapānaṃ,",
  "ja546:284.4": "Sakkacca dānāni adamha tattha.",
  "ja546:285.1": "Taṃ me vataṃ taṃ pana brahmacariyaṃ,",
  "ja546:285.2": "Tassa suciṇṇassa ayaṃ vipāko;",
  "ja546:285.3": "Iddhī jutī balavīriyūpapatti,",
  "ja546:285.4": "Idañca me dhīra mahāvimānaṃ”.",
  "ja546:286.1": "“Evañce te laddhamidaṃ vimānaṃ,",
  "ja546:286.2": "Jānāsi puññānaṃ phalūpapattiṃ;",
  "ja546:286.3": "Tasmā hi dhammaṃ cara appamattā,",
  "ja546:286.4": "Yathā vimānaṃ puna māvasesi”.",
  "ja546:287.1": "“Nayidha santi samaṇabrāhmaṇā ca,",
  "ja546:287.2": "Yesannapānāni dademu katte;",
  "ja546:287.3": "Akkhāhi me pucchito etamatthaṃ,",
  "ja546:287.4": "Yathā vimānaṃ puna māvasema”.",
  "ja546:288.1": "“Bhogī hi te santi idhūpapannā,",
  "ja546:288.2": "Puttā ca dārā anujīvino ca;",
  "ja546:288.3": "Tesu tuvaṃ vacasā kammunā ca,",
  "ja546:288.4": "Asampaduṭṭhā ca bhavāhi niccaṃ.",
  "ja546:289.1": "Evaṃ tuvaṃ nāgi asampadosaṃ,",
  "ja546:289.2": "Anupālaya vacasā kammunā ca;",
  "ja546:289.3": "Ṭhatvā idha yāvatāyukaṃ vimāne,",
  "ja546:289.4": "Uddhaṃ ito gacchasi devalokaṃ”.",
  "ja546:290.1": "“Addhā hi so socati rājaseṭṭho,",
  "ja546:290.2": "Tayā vinā yassa tuvaṃ sajibbo;",
  "ja546:290.3": "Dukkhūpanītopi tayā samecca,",
  "ja546:290.4": "Vindeyya poso sukhamāturopi”.",
  "ja546:291.1": "“Addhā sataṃ bhāsasi nāgi dhammaṃ,",
  "ja546:291.2": "Anuttaraṃ atthapadaṃ suciṇṇaṃ;",
  "ja546:291.3": "Etādisiyāsu hi āpadāsu,",
  "ja546:291.4": "Paññāyate mādisānaṃ viseso”.",
  "ja546:292.1": "“Akkhāhi no tāyaṃ mudhā nu laddho,",
  "ja546:292.2": "Akkhehi no tāyaṃ ajesi jūte;",
  "ja546:292.3": "Dhammena laddho iti tāyamāha,",
  "ja546:292.4": "Kathaṃ nu tvaṃ hatthamimassa māgato”.",
  "ja546:293.1": "“Yo missaro tattha ahosi rājā,",
  "ja546:293.2": "Tamāyamakkhehi ajesi jūte;",
  "ja546:293.3": "So maṃ jito rājā imassadāsi,",
  "ja546:293.4": "Dhammena laddhosmi asāhasena”.",
  "ja546:294.1": "Yatheva varuṇo nāgo,",
  "ja546:294.2": "pañhaṃ pucchittha paṇḍitaṃ;",
  "ja546:294.3": "Tatheva nāgakaññāpi,",
  "ja546:294.4": "pañhaṃ pucchittha paṇḍitaṃ.",
  "ja546:295.1": "Yatheva varuṇaṃ nāgaṃ,",
  "ja546:295.2": "dhīro tosesi pucchito;",
  "ja546:295.3": "Tatheva nāgakaññampi,",
  "ja546:295.4": "dhīro tosesi pucchito.",
  "ja546:296.1": "Ubhopi te attamane viditvā,",
  "ja546:296.2": "Mahoragaṃ nāgakaññañca dhīro;",
  "ja546:296.3": "Achambhī abhīto alomahaṭṭho,",
  "ja546:296.4": "Iccabravi varuṇaṃ nāgarājānaṃ.",
  "ja546:297.1": "“Mā rodhayi nāga āyāhamasmi,",
  "ja546:297.2": "Yena tavattho idaṃ sarīraṃ;",
  "ja546:297.3": "Hadayena maṃsena karohi kiccaṃ,",
  "ja546:297.4": "Sayaṃ karissāmi yathāmati te”.",
  "ja546:298.1": "“Paññā have hadayaṃ paṇḍitānaṃ,",
  "ja546:298.2": "Te tyamha paññāya mayaṃ sutuṭṭhā;",
  "ja546:298.3": "Anūnanāmo labhatajja dāraṃ,",
  "ja546:298.4": "Ajjeva taṃ kuruyo pāpayātu”.",
  "ja546:299.1": "Sa puṇṇako attamano udaggo,",
  "ja546:299.2": "Irandhatiṃ nāgakaññaṃ labhitvā;",
  "ja546:299.3": "Haṭṭhena bhāvena patītarūpo,",
  "ja546:299.4": "Iccabravi kurūnaṃ kattuseṭṭhaṃ.",
  "ja546:300.1": "“Bhariyāya maṃ tvaṃ akari samaṅgiṃ,",
  "ja546:300.2": "Ahañca te vidhura karomi kiccaṃ;",
  "ja546:300.3": "Idañca te maṇiratanaṃ dadāmi,",
  "ja546:300.4": "Ajjeva taṃ kuruyo pāpayāmi”.",
  "ja546:301.1": "“Ajeyyamesā tava hotu metti,",
  "ja546:301.2": "Bhariyāya kaccāna piyāya saddhiṃ;",
  "ja546:301.3": "Ānandi vitto sumano patīto,",
  "ja546:301.4": "Datvā maṇiṃ mañca nayindapatthaṃ”.",
  "ja546:302.1": "Sa puṇṇako kurūnaṃ kattuseṭṭhaṃ,",
  "ja546:302.2": "Nisīdayī purato āsanasmiṃ;",
  "ja546:302.3": "Ādāya kattāramanomapaññaṃ,",
  "ja546:302.4": "Upānayī nagaraṃ indapatthaṃ.",
  "ja546:303.1": "Mano manussassa yathāpi gacche,",
  "ja546:303.2": "Tatopissa khippataraṃ ahosi;",
  "ja546:303.3": "Sa puṇṇako kurūnaṃ kattuseṭṭhaṃ,",
  "ja546:303.4": "Upānayī nagaraṃ indapatthaṃ.",
  "ja546:304.1": "“Etindapatthaṃ nagaraṃ padissati,",
  "ja546:304.2": "Rammāni ca ambavanāni bhāgaso;",
  "ja546:304.3": "Ahañca bhariyāya samaṅgibhūto,",
  "ja546:304.4": "Tuvañca pattosi sakaṃ niketaṃ”.",
  "ja546:305.1": "Sa puṇṇako kurūnaṃ kattuseṭṭhaṃ,",
  "ja546:305.2": "Oropiya dhammasabhāya majjhe;",
  "ja546:305.3": "Ājaññamāruyha anomavaṇṇo,",
  "ja546:305.4": "Pakkāmi vehāyasamantalikkhe.",
  "ja546:306.1": "Taṃ disvā rājā paramappatīto,",
  "ja546:306.2": "Uṭṭhāya bāhāhi palissajitvā;",
  "ja546:306.3": "Avikampayaṃ dhammasabhāya majjhe,",
  "ja546:306.4": "Nisīdayī pamukhamāsanasmiṃ.",
  "ja546:307.1": "“Tvaṃ no vinetāsi rathaṃva naddhaṃ,",
  "ja546:307.2": "Nandanti taṃ kuruyo dassanena;",
  "ja546:307.3": "Akkhāhi me pucchito etamatthaṃ,",
  "ja546:307.4": "Kathaṃ pamokkho ahu māṇavassa”.",
  "ja546:308.1": "“Yaṃ māṇavotyābhivadī janinda,",
  "ja546:308.2": "Na so manusso naravīraseṭṭha;",
  "ja546:308.3": "Yadi te suto puṇṇako nāma yakkho,",
  "ja546:308.4": "Rañño kuverassa hi so sajibbo.",
  "ja546:309.1": "Bhūmindharo varuṇo nāma nāgo,",
  "ja546:309.2": "Brahā sucī vaṇṇabalūpapanno;",
  "ja546:309.3": "Tassānujaṃ dhītaraṃ kāmayāno,",
  "ja546:309.4": "Irandhatī nāma sā nāgakaññā.",
  "ja546:310.1": "Tassā sumajjhāya piyāya hetu,",
  "ja546:310.2": "Patārayittha maraṇāya mayhaṃ;",
  "ja546:310.3": "So ceva bhariyāya samaṅgibhūto,",
  "ja546:310.4": "Ahañca anuññāto maṇi ca laddho”.",
  "ja546:311.1": "“Rukkho hi mayhaṃ padvāre sujāto,",
  "ja546:311.2": "Paññākkhandho sīlamayassa sākhā;",
  "ja546:311.3": "Atthe ca dhamme ca ṭhito nipāko,",
  "ja546:311.4": "Gavapphalo hatthigavāssachanno.",
  "ja546:312.1": "Naccagītatūriyābhinādite,",
  "ja546:312.2": "Ucchijja senaṃ puriso ahāsi;",
  "ja546:312.3": "So no ayaṃ āgato sanniketaṃ,",
  "ja546:312.4": "Rukkhassimassāpacitiṃ karotha.",
  "ja546:313.1": "Ye keci vittā mama paccayena,",
  "ja546:313.2": "Sabbeva te pātukarontu ajja;",
  "ja546:313.3": "Tibbāni katvāna upāyanāni,",
  "ja546:313.4": "Rukkhassimassāpacitiṃ karotha.",
  "ja546:314.1": "Ye keci baddhā mama atthi raṭṭhe,",
  "ja546:314.2": "Sabbeva te bandhanā mocayantu;",
  "ja546:314.3": "Yatheva yaṃ bandhanasmā pamutto,",
  "ja546:314.4": "Evamete muñcare bandhanasmā.",
  "ja546:315.1": "Unnaṅgalā māsamimaṃ karontu,",
  "ja546:315.2": "Maṃsodanaṃ brāhmaṇā bhakkhayantu;",
  "ja546:315.3": "Amajjapā majjarahā pivantu,",
  "ja546:315.4": "Puṇṇāhi thālāhi palissutāhi.",
  "ja546:316.1": "Mahāpathaṃ nicca samavhayantu,",
  "ja546:316.2": "Tibbañca rakkhaṃ vidahantu raṭṭhe;",
  "ja546:316.3": "Yathāññamaññaṃ na viheṭhayeyyuṃ,",
  "ja546:316.4": "Rukkhassimassāpacitiṃ karotha”.",
  "ja546:317.1": "Orodhā ca kumārā ca,",
  "ja546:317.2": "vesiyānā ca brāhmaṇā;",
  "ja546:317.3": "Bahuṃ annañca pānañca,",
  "ja546:317.4": "paṇḍitassābhihārayuṃ.",
  "ja546:318.1": "Hatthārohā anīkaṭṭhā,",
  "ja546:318.2": "rathikā pattikārakā;",
  "ja546:318.3": "Bahuṃ annañca pānañca,",
  "ja546:318.4": "paṇḍitassābhihārayuṃ.",
  "ja546:319.1": "Samāgatā jānapadā,",
  "ja546:319.2": "negamā ca samāgatā;",
  "ja546:319.3": "Bahuṃ annañca pānañca,",
  "ja546:319.4": "paṇḍitassābhihārayuṃ.",
  "ja546:320.1": "Bahujano pasannosi,",
  "ja546:320.2": "disvā paṇḍitamāgate;",
  "ja546:320.3": "Paṇḍitamhi anuppatte,",
  "ja546:320.4": "celukkhepo pavattathāti.",
  "ja546:321.1": "Vidhurajātakaṃ navamaṃ."
}