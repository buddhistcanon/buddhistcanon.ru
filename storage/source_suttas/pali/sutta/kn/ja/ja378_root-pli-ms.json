{
  "ja378:0.1": "Jātaka",
  "ja378:0.2": "Chakkanipāta",
  "ja378:0.3": "Avāriyavagga",
  "ja378:0.4": "3. Darīmukhajātaka",
  "ja378:1.1": "“Paṅko ca kāmā palipo ca kāmā,",
  "ja378:1.2": "Bhayañca metaṃ timūlaṃ pavuttaṃ;",
  "ja378:1.3": "Rajo ca dhūmo ca mayā pakāsitā,",
  "ja378:1.4": "Hitvā tuvaṃ pabbaja brahmadatta”.",
  "ja378:2.1": "“Gadhito ca ratto ca adhimucchito ca,",
  "ja378:2.2": "Kāmesvahaṃ brāhmaṇa bhiṃsarūpaṃ;",
  "ja378:2.3": "Taṃ nussahe jīvikattho pahātuṃ,",
  "ja378:2.4": "Kāhāmi puññāni anappakāni”.",
  "ja378:3.1": "“Yo atthakāmassa hitānukampino,",
  "ja378:3.2": "Ovajjamāno na karoti sāsanaṃ;",
  "ja378:3.3": "Idameva seyyo iti maññamāno,",
  "ja378:3.4": "Punappunaṃ gabbhamupeti mando.",
  "ja378:4.1": "So ghorarūpaṃ nirayaṃ upeti,",
  "ja378:4.2": "Subhāsubhaṃ muttakarīsapūraṃ;",
  "ja378:4.3": "Sattā sakāye na jahanti giddhā,",
  "ja378:4.4": "Ye honti kāmesu avītarāgā”.",
  "ja378:5.1": "“Mīḷhena littā ruhirena makkhitā,",
  "ja378:5.2": "Semhena littā upanikkhamanti;",
  "ja378:5.3": "Yaṃ yañhi kāyena phusanti tāvade,",
  "ja378:5.4": "Sabbaṃ asātaṃ dukhameva kevalaṃ.",
  "ja378:6.1": "Disvā vadāmi na hi aññato savaṃ,",
  "ja378:6.2": "Pubbenivāsaṃ bahukaṃ sarāmi;",
  "ja378:6.3": "Citrāhi gāthāhi subhāsitāhi,",
  "ja378:6.4": "Darīmukho nijjhāpayi sumedhan”ti.",
  "ja378:7.1": "Darīmukhajātakaṃ tatiyaṃ."
}