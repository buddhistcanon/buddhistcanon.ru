{
  "cnd21:0.1": "Cūḷaniddesa",
  "cnd21:0.2": "Pārāyanavagganiddesa",
  "cnd21:0.3": "17. Pārāyanatthutigāthāniddesa",
  "cnd21:1.1": "**Idamavoca bhagavā magadhesu viharanto pāsāṇake cetiye, paricārakasoḷasānaṃ brāhmaṇānaṃ ajjhiṭṭho puṭṭho puṭṭho pañhaṃ byākāsi.**",
  "cnd21:2.1": "**Idamavoca bhagavā**ti idaṃ pārāyanaṃ avoca.",
  "cnd21:2.2": "**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—",
  "cnd21:2.3": "idamavoca bhagavā.",
  "cnd21:2.4": "**Magadhesu viharanto**ti magadhanāmake janapade viharanto iriyanto vattento pālento yapento yāpento.",
  "cnd21:2.5": "**Pāsāṇake cetiye**ti pāsāṇakacetiyaṃ vuccati buddhāsananti—",
  "cnd21:2.6": "magadhesu viharanto pāsāṇake cetiye.",
  "cnd21:2.7": "**Paricārakasoḷasānaṃ brāhmaṇānan**ti piṅgiyo brāhmaṇo bāvarissa brāhmaṇassa paddho paddhacaro paricārako sisso.",
  "cnd21:2.8": "Piṅgiyena te soḷasāti—",
  "cnd21:2.9": "evampi paricārakasoḷasānaṃ brāhmaṇānaṃ.",
  "cnd21:2.10": "Atha vā te soḷasa brāhmaṇā buddhassa bhagavato paddhā paddhacarā paricārakā sissāti—",
  "cnd21:2.11": "evampi paricārakasoḷasānaṃ brāhmaṇānaṃ.",
  "cnd21:3.1": "**Ajjhiṭṭho puṭṭho puṭṭho pañhaṃ byākāsī**ti.",
  "cnd21:3.2": "**Ajjhiṭṭho**ti ajjhiṭṭho ajjhesito.",
  "cnd21:3.3": "**Puṭṭho puṭṭho**ti puṭṭho puṭṭho pucchito pucchito yācito yācito ajjhesito ajjhesito pasādito pasādito.",
  "cnd21:3.4": "**Pañhaṃ byākāsī**ti pañhaṃ byākāsi ācikkhi desesi paññapesi paṭṭhapesi vivari vibhaji uttānīākāsi pakāsesīti—",
  "cnd21:3.5": "ajjhiṭṭho puṭṭho puṭṭho pañhaṃ byākāsi.",
  "cnd21:3.6": "Tenetaṃ vuccati—",
  "cnd21:4.1": "“Idamavoca bhagavā magadhesu viharanto pāsāṇake cetiye, paricārakasoḷasānaṃ brāhmaṇānaṃ ajjhiṭṭho puṭṭho puṭṭho pañhaṃ byākāsī”ti.",
  "cnd21:5.1": "**Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ.**",
  "cnd21:5.2": "**Pāraṅgamanīyā ime dhammāti.**",
  "cnd21:5.3": "**Tasmā imassa dhammapariyāyassa “pārāyanan”teva adhivacanaṃ.**",
  "cnd21:6.1": "**Ekamekassa cepi pañhassā**ti ekamekassa cepi ajitapañhassa, ekamekassa cepi tissametteyyapañhassa, ekamekassa cepi puṇṇakapañhassa, ekamekassa cepi mettagūpañhassa, ekamekassa cepi dhotakapañhassa, ekamekassa cepi upasīvapañhassa, ekamekassa cepi nandakapañhassa, ekamekassa cepi hemakapañhassa, ekamekassa cepi todeyyapañhassa, ekamekassa cepi kappapañhassa, ekamekassa cepi jatukaṇṇipañhassa, ekamekassa cepi bhadrāvudhapañhassa, ekamekassa cepi udayapañhassa, ekamekassa cepi posālapañhassa, ekamekassa cepi mogharājapañhassa, ekamekassa cepi piṅgiyapañhassāti—",
  "cnd21:6.2": "ekamekassa cepi pañhassa.",
  "cnd21:7.1": "**Atthamaññāya dhammamaññāyā**ti sveva pañho dhammo, visajjanaṃ atthoti atthaṃ aññāya jānitvā tulayitvā tīrayitvā vibhāvayitvā vibhūtaṃ katvāti—",
  "cnd21:7.2": "atthamaññāya.",
  "cnd21:7.3": "**Dhammamaññāyā**ti dhammaṃ aññāya jānitvā tulayitvā tīrayitvā vibhāvayitvā vibhūtaṃ katvāti—",
  "cnd21:7.4": "dhammamaññāyāti—",
  "cnd21:7.5": "atthamaññāya dhammamaññāya.",
  "cnd21:7.6": "**Dhammānudhammaṃ paṭipajjeyyā**ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ paṭipajjeyyāti—",
  "cnd21:7.7": "dhammānudhammaṃ paṭipajjeyya.",
  "cnd21:7.8": "**Gaccheyyeva jarāmaraṇassa pāran**ti jarāmaraṇassa pāraṃ vuccati amataṃ nibbānaṃ.",
  "cnd21:7.9": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ.",
  "cnd21:7.10": "**Gaccheyyeva jarāmaraṇassa pāran**ti jarāmaraṇassa pāraṃ gaccheyya, pāraṃ adhigaccheyya, pāraṃ adhiphasseyya, pāraṃ sacchikareyyāti—",
  "cnd21:7.11": "gaccheyyeva jarāmaraṇassa pāraṃ.",
  "cnd21:7.12": "**Pāraṅgamanīyā ime dhammā**ti ime dhammā pāraṅgamanīyā.",
  "cnd21:7.13": "Pāraṃ pāpenti pāraṃ sampāpenti pāraṃ samanupāpenti, jarāmaraṇassa taraṇāya saṃvattantīti—",
  "cnd21:7.14": "pāraṅgamanīyā ime dhammāti.",
  "cnd21:8.1": "**Tasmā imassa dhammapariyāyassā**ti.",
  "cnd21:8.2": "**Tasmā**ti tasmā taṃkāraṇā taṃhetu tappaccayā taṃnidānāti—",
  "cnd21:8.3": "tasmā.",
  "cnd21:8.4": "**Imassa dhammapariyāyassā**ti imassa pārāyanassāti—",
  "cnd21:8.5": "tasmā imassa dhammapariyāyassa.",
  "cnd21:8.6": "**Pārāyananteva adhivacanan**ti pāraṃ vuccati amataṃ nibbānaṃ …pe… nirodho nibbānaṃ.",
  "cnd21:8.7": "Ayanaṃ vuccati maggo, seyyathidaṃ—",
  "cnd21:8.8": "sammādiṭṭhi …pe… sammāsamādhi.",
  "cnd21:8.9": "**Adhivacanan**ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpoti—",
  "cnd21:8.10": "pārāyananteva adhivacanaṃ.",
  "cnd21:8.11": "Tenetaṃ vuccati—",
  "cnd21:9.1": "“Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ.",
  "cnd21:9.2": "Pāraṅgamanīyā ime dhammāti.",
  "cnd21:9.3": "Tasmā imassa dhammapariyāyassa ‘pārāyanan’teva adhivacanan”ti.",
  "cnd21:10.1": "**Ajito tissametteyyo,**",
  "cnd21:10.2": "**puṇṇako atha mettagū;**",
  "cnd21:10.3": "**Dhotako upasīvo ca,**",
  "cnd21:10.4": "**nando ca atha hemako. (1)**",
  "cnd21:11.1": "**Todeyyakappā dubhayo,**",
  "cnd21:11.2": "**jatukaṇṇī ca paṇḍito;**",
  "cnd21:11.3": "**Bhadrāvudho udayo ca,**",
  "cnd21:11.4": "**posālo cāpi brāhmaṇo;**",
  "cnd21:11.5": "**Mogharājā ca medhāvī,**",
  "cnd21:11.6": "**piṅgiyo ca mahāisi. (2)**",
  "cnd21:12.1": "**Ete buddhaṃ upāgacchuṃ,**",
  "cnd21:12.2": "**Sampannacaraṇaṃ isiṃ;**",
  "cnd21:12.3": "**Pucchantā nipuṇe pañhe,**",
  "cnd21:12.4": "**Buddhaseṭṭhaṃ upāgamuṃ. (3)**",
  "cnd21:13.1": "**Ete buddhaṃ upāgacchun**ti.",
  "cnd21:13.2": "**Ete**ti soḷasa pārāyaniyā brāhmaṇā.",
  "cnd21:13.3": "**Buddho**ti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto balesu ca vasībhāvaṃ.",
  "cnd21:13.4": "**Buddho**ti kenaṭṭhena buddho?",
  "cnd21:13.5": "Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, abhiññeyyatāya buddho, visavitāya buddho, khīṇāsavasaṅkhātena buddho, nirupalepasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṃ gatoti buddho, eko anuttaraṃ sammāsambodhiṃ abhisambuddhoti buddho, abuddhivihatattā buddhipaṭilābhāti buddho.",
  "cnd21:13.6": "**Buddho**ti netaṃ nāmaṃ mātarā kataṃ na pitarā kataṃ na bhātarā kataṃ na bhaginiyā kataṃ na mittāmaccehi kataṃ na ñātisālohitehi kataṃ na samaṇabrāhmaṇehi kataṃ na devatāhi kataṃ.",
  "cnd21:13.7": "Vimokkhantikametaṃ buddhānaṃ bhagavantānaṃ bodhiyā mūle saha sabbaññutañāṇassa paṭilābhā sacchikā paññatti, yadidaṃ buddhoti.",
  "cnd21:13.8": "**Ete buddhaṃ upāgacchun**ti ete buddhaṃ upāgamiṃsu upasaṅkamiṃsu payirupāsiṃsu paripucchiṃsu paripañhiṃsūti—",
  "cnd21:13.9": "ete buddhaṃ upāgacchuṃ.",
  "cnd21:14.1": "**Sampannacaraṇaṃ isin**ti **caraṇaṃ** vuccati sīlācāranibbatti.",
  "cnd21:14.2": "Sīlasaṃvaropi caraṇaṃ, indriyasaṃvaropi caraṇaṃ, bhojane mattaññutāpi caraṇaṃ, jāgariyānuyogopi caraṇaṃ, sattapi saddhammā caraṇaṃ, cattāripi jhānāni caraṇaṃ.",
  "cnd21:14.3": "**Sampannacaraṇan**ti sampannacaraṇaṃ seṭṭhacaraṇaṃ viseṭṭhacaraṇaṃ pāmokkhacaraṇaṃ uttamacaraṇaṃ pavaracaraṇaṃ.",
  "cnd21:14.4": "**Isī**ti isi bhagavā mahantaṃ sīlakkhandhaṃ esī gavesī pariyesīti isi …pe… mahesakkhehi vā sattehi esito gavesito pariyesito—",
  "cnd21:14.5": "“kahaṃ buddho, kahaṃ bhagavā, kahaṃ devadevo kahaṃ narāsabho”ti—",
  "cnd21:14.6": "isīti—",
  "cnd21:14.7": "sampannacaraṇaṃ isiṃ.",
  "cnd21:15.1": "**Pucchantā nipuṇe pañhe**ti.",
  "cnd21:15.2": "**Pucchantā**ti pucchantā yācantā ajjhesantā pasādentā.",
  "cnd21:15.3": "**Nipuṇe pañhe**ti gambhīre duddase duranubodhe sante paṇīte atakkāvacare nipuṇe paṇḍitavedanīye pañheti—",
  "cnd21:15.4": "pucchantā nipuṇe pañhe.",
  "cnd21:16.1": "**Buddhaseṭṭhaṃ upāgamun**ti.",
  "cnd21:16.2": "**Buddho**ti yo so bhagavā …pe… sacchikā paññatti, yadidaṃ buddhoti.",
  "cnd21:16.3": "**Seṭṭhan**ti aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ buddhaṃ upāgamuṃ upāgamiṃsu upasaṅkamiṃsu payirupāsiṃsu paripucchiṃsu paripañhiṃsūti—",
  "cnd21:16.4": "buddhaseṭṭhaṃ upāgamuṃ.",
  "cnd21:16.5": "Tenetaṃ vuccati—",
  "cnd21:17.1": "“Ete buddhaṃ upāgacchuṃ,",
  "cnd21:17.2": "sampannacaraṇaṃ isiṃ;",
  "cnd21:17.3": "Pucchantā nipuṇe pañhe,",
  "cnd21:17.4": "buddhaseṭṭhaṃ upāgamun”ti.",
  "cnd21:18.1": "**Tesaṃ buddho pabyākāsi,**",
  "cnd21:18.2": "**Pañhaṃ puṭṭho yathātathaṃ;**",
  "cnd21:18.3": "**Pañhānaṃ veyyākaraṇena,**",
  "cnd21:18.4": "**Tosesi brāhmaṇe muni. (4)**",
  "cnd21:19.1": "**Tesaṃ buddho pabyākāsī**ti.",
  "cnd21:19.2": "**Tesan**ti soḷasānaṃ pārāyaniyānaṃ brāhmaṇānaṃ.",
  "cnd21:19.3": "**Buddho**ti yo so bhagavā …pe… sacchikā paññatti, yadidaṃ buddhoti.",
  "cnd21:19.4": "**Pabyākāsī**ti tesaṃ buddho pabyākāsi ācikkhi desesi paññapesi paṭṭhapesi vivari vibhaji uttānīakāsi pakāsesīti—",
  "cnd21:19.5": "tesaṃ buddho pabyākāsi.",
  "cnd21:20.1": "**Pañhaṃ puṭṭho yathātathan**ti.",
  "cnd21:20.2": "**Pañhaṃ puṭṭho**ti pañhaṃ puṭṭho pucchito yācito ajjhesito pasādito.",
  "cnd21:20.3": "**Yathātathan**ti yathā ācikkhitabbaṃ tathā ācikkhi, yathā desitabbaṃ tathā desesi, yathā paññapetabbaṃ tathā paññapesi, yathā paṭṭhapetabbaṃ tathā paṭṭhapesi, yathā vivaritabbaṃ tathā vivari, yathā vibhajitabbaṃ tathā vibhaji, yathā uttānīkātabbaṃ tathā uttānīakāsi, yathā pakāsitabbaṃ tathā pakāsesīti—",
  "cnd21:20.4": "pañhaṃ puṭṭho yathātathaṃ.",
  "cnd21:21.1": "**Pañhānaṃ veyyākaraṇenā**ti pañhānaṃ veyyākaraṇena ācikkhanena desanena paññapanena paṭṭhapanena vivaraṇena vibhajanena uttānīkammena pakāsanenāti—",
  "cnd21:21.2": "pañhānaṃ veyyākaraṇena.",
  "cnd21:22.1": "**Tosesi brāhmaṇe munī**ti.",
  "cnd21:22.2": "**Tosesī**ti tosesi vitosesi pasādesi ārādhesi attamane akāsi.",
  "cnd21:22.3": "**Brāhmaṇe**ti soḷasa pārāyaniye brāhmaṇe.",
  "cnd21:22.4": "**Munī**ti monaṃ vuccati ñāṇaṃ …pe… saṅgajālamaticca so munīti—",
  "cnd21:22.5": "tosesi brāhmaṇe muni.",
  "cnd21:22.6": "Tenetaṃ vuccati—",
  "cnd21:23.1": "“Tesaṃ buddho pabyākāsi,",
  "cnd21:23.2": "pañhaṃ puṭṭho yathātathaṃ;",
  "cnd21:23.3": "Pañhānaṃ veyyākaraṇena,",
  "cnd21:23.4": "tosesi brāhmaṇe munī”ti.",
  "cnd21:24.1": "**Te tositā cakkhumatā,**",
  "cnd21:24.2": "**buddhenādiccabandhunā;**",
  "cnd21:24.3": "**Brahmacariyamacariṃsu,**",
  "cnd21:24.4": "**varapaññassa santike. (5)**",
  "cnd21:25.1": "**Te tositā cakkhumatā**ti.",
  "cnd21:25.2": "**Te**ti soḷasa pārāyaniyā brāhmaṇā.",
  "cnd21:25.3": "**Tositā**ti tositā vitositā pasāditā ārādhitā attamanā katāti—",
  "cnd21:25.4": "te tositā.",
  "cnd21:25.5": "**Cakkhumatā**ti bhagavā pañcahi cakkhūhi cakkhumā—",
  "cnd21:25.6": "maṃsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā.",
  "cnd21:25.7": "Kathaṃ bhagavā maṃsacakkhunāpi cakkhumā …pe…",
  "cnd21:25.8": "evaṃ bhagavā samantacakkhunāpi cakkhumāti—",
  "cnd21:25.9": "te tositā cakkhumatā.",
  "cnd21:26.1": "**Buddhenādiccabandhunā**ti.",
  "cnd21:26.2": "**Buddho**ti yo so bhagavā …pe… sacchikā paññatti, yadidaṃ buddhoti.",
  "cnd21:26.3": "**Ādiccabandhunā**ti **ādicco** vuccati sūriyo.",
  "cnd21:26.4": "So gotamo gottena, bhagavāpi gotamo gottena, bhagavā sūriyassa gottañātako gottabandhu.",
  "cnd21:26.5": "Tasmā buddho ādiccabandhūti—",
  "cnd21:26.6": "buddhenādiccabandhunā.",
  "cnd21:27.1": "**Brahmacariyamacariṃsū**ti brahmacariyaṃ vuccati asaddhammasamāpattiyā ārati virati paṭivirati veramaṇī viramaṇaṃ akiriyā akaraṇaṃ anajjhāpatti velāanatikkamo setughāto.",
  "cnd21:27.2": "Api ca nippariyāyavasena brahmacariyaṃ vuccati ariyo aṭṭhaṅgiko maggo, seyyathidaṃ—",
  "cnd21:27.3": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.",
  "cnd21:27.4": "**Brahmacariyamacariṃsū**ti brahmacariyaṃ cariṃsu acariṃsu samādāya vattiṃsūti—",
  "cnd21:27.5": "brahmacariyamacariṃsu.",
  "cnd21:28.1": "**Varapaññassa santike**ti varapaññassa aggapaññassa seṭṭhapaññassa viseṭṭhapaññassa pāmokkhapaññassa uttamapaññassa pavarapaññassa.",
  "cnd21:28.2": "**Santike**ti santike sāmantā āsanne avidūre upakaṭṭheti—",
  "cnd21:28.3": "varapaññassa santike.",
  "cnd21:28.4": "Tenetaṃ vuccati—",
  "cnd21:29.1": "“Te tositā cakkhumatā,",
  "cnd21:29.2": "buddhenādiccabandhunā;",
  "cnd21:29.3": "Brahmacariyamacariṃsu,",
  "cnd21:29.4": "varapaññassa santike”ti.",
  "cnd21:30.1": "**Ekamekassa pañhassa,**",
  "cnd21:30.2": "**yathā buddhena desitaṃ;**",
  "cnd21:30.3": "**Tathā yo paṭipajjeyya,**",
  "cnd21:30.4": "**gacche pāraṃ apārato. (6)**",
  "cnd21:31.1": "**Ekamekassa pañhassā**ti ekamekassa ajitapañhassa, ekamekassa tissametteyyapañhassa …pe…",
  "cnd21:31.2": "ekamekassa piṅgiyapañhassāti—",
  "cnd21:31.3": "ekamekassa pañhassa.",
  "cnd21:32.1": "**Yathā buddhena desitan**ti.",
  "cnd21:32.2": "**Buddho**ti yo so bhagavā sayambhū …pe…",
  "cnd21:32.3": "sacchikā paññatti, yadidaṃ buddhoti.",
  "cnd21:32.4": "**Yathā buddhena desitan**ti yathā buddhena ācikkhitaṃ desitaṃ paññapitaṃ paṭṭhapitaṃ vivaritaṃ vibhajitaṃ uttānīkataṃ pakāsitanti—",
  "cnd21:32.5": "yathā buddhena desitaṃ.",
  "cnd21:33.1": "**Tathā yo paṭipajjeyyā**ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ paṭipajjeyyāti—",
  "cnd21:33.2": "tathā yo paṭipajjeyya.",
  "cnd21:34.1": "**Gacche pāraṃ apārato**ti pāraṃ vuccati amataṃ nibbānaṃ …pe… nirodho nibbānaṃ;",
  "cnd21:34.2": "apāraṃ vuccanti kilesā ca khandhā ca abhisaṅkhārā ca.",
  "cnd21:34.3": "**Gacche pāraṃ apārato**ti apārato pāraṃ gaccheyya, pāraṃ adhigaccheyya, pāraṃ phasseyya, pāraṃ sacchikareyyāti—",
  "cnd21:34.4": "gacche pāraṃ apārato.",
  "cnd21:34.5": "Tenetaṃ vuccati—",
  "cnd21:35.1": "“Ekamekassa pañhassa,",
  "cnd21:35.2": "yathā buddhena desitaṃ;",
  "cnd21:35.3": "Tathā yo paṭipajjeyya,",
  "cnd21:35.4": "gacche pāraṃ apārato”ti.",
  "cnd21:36.1": "**Apārā pāraṃ gaccheyya,**",
  "cnd21:36.2": "**bhāvento maggamuttamaṃ;**",
  "cnd21:36.3": "**Maggo so pāraṃ gamanāya,**",
  "cnd21:36.4": "**tasmā pārāyanaṃ iti. (7)**",
  "cnd21:37.1": "**Apārā pāraṃ gaccheyyā**ti apāraṃ vuccanti kilesā ca khandhā ca abhisaṅkhārā ca;",
  "cnd21:37.2": "pāraṃ vuccati amataṃ nibbānaṃ …pe…",
  "cnd21:37.3": "taṇhakkhayo virāgo nirodho nibbānaṃ.",
  "cnd21:37.4": "**Apārā pāraṃ gaccheyyā**ti apārā pāraṃ gaccheyya, pāraṃ adhigaccheyya, pāraṃ phasseyya, pāraṃ sacchikareyyāti—",
  "cnd21:37.5": "apārā pāraṃ gaccheyya.",
  "cnd21:38.1": "**Bhāvento maggamuttaman**ti maggamuttamaṃ vuccati ariyo aṭṭhaṅgiko maggo, seyyathidaṃ—",
  "cnd21:38.2": "sammādiṭṭhi …pe… sammāsamādhi.",
  "cnd21:38.3": "**Maggamuttaman**ti maggaṃ aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ.",
  "cnd21:38.4": "**Bhāvento**ti bhāvento āsevanto bahulīkarontoti—",
  "cnd21:38.5": "bhāvento maggamuttamaṃ.",
  "cnd21:39.1": "**Maggo so pāraṃ gamanāyā**ti—",
  "cnd21:40.1": "Maggo pantho patho pajjo,",
  "cnd21:40.2": "añjasaṃ vaṭumāyanaṃ;",
  "cnd21:40.3": "Nāvā uttarasetu ca,",
  "cnd21:40.4": "kullo ca bhisi saṅkamo.",
  "cnd21:41.1": "**Pāraṃ gamanāyā**ti pāraṃ gamanāya pāraṃ sampāpanāya pāraṃ samanupāpanāya jarāmaraṇassa taraṇāyāti—",
  "cnd21:41.2": "maggo so pāraṃ gamanāya.",
  "cnd21:42.1": "**Tasmā pārāyanaṃ itī**ti.",
  "cnd21:42.2": "**Tasmā**ti tasmā taṃkāraṇā taṃhetu tappaccayā taṃnidānā.",
  "cnd21:42.3": "Pāraṃ vuccati amataṃ nibbānaṃ …pe… nirodho nibbānaṃ.",
  "cnd21:42.4": "Ayanaṃ vuccati maggo.",
  "cnd21:42.5": "**Itī**ti padasandhi …pe… padānupubbatāpetaṃ itīti—",
  "cnd21:42.6": "tasmā pārāyanaṃ iti.",
  "cnd21:42.7": "Tenetaṃ vuccati—",
  "cnd21:43.1": "“Apārā pāraṃ gaccheyya,",
  "cnd21:43.2": "bhāvento maggamuttamaṃ;",
  "cnd21:43.3": "Maggo so pāraṃ gamanāya,",
  "cnd21:43.4": "tasmā pārāyanaṃ itī”ti.",
  "cnd21:43.5": "Pārāyanatthutigāthāniddeso sattarasamo."
}