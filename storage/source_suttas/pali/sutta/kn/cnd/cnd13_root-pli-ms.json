{
  "cnd13:0.1": "Cūḷaniddesa",
  "cnd13:0.2": "Pārāyanavagganiddesa",
  "cnd13:0.3": "Pucchāniddesa",
  "cnd13:0.4": "9. Todeyyamāṇavapucchāniddesa",
  "cnd13:1.1": "**Yasmiṃ kāmā na vasanti,**",
  "cnd13:1.2": "(iccāyasmā todeyyo)",
  "cnd13:1.3": "**Taṇhā yassa na vijjati;**",
  "cnd13:1.4": "**Kathaṃkathā ca yo tiṇṇo,**",
  "cnd13:1.5": "**Vimokkho tassa kīdiso. (1)**",
  "cnd13:2.1": "**Yasmiṃ kāmā na vasantī**ti yasmiṃ kāmā na vasanti na saṃvasanti na āvasanti na parivasantīti—",
  "cnd13:2.2": "yasmiṃ kāmā na vasanti.",
  "cnd13:2.3": "**Iccāyasmā todeyyo**ti.",
  "cnd13:2.4": "**Iccā**ti padasandhi …pe… padānupubbatāpetaṃ—",
  "cnd13:2.5": "iccāti.",
  "cnd13:2.6": "**Āyasmā**ti piyavacanaṃ …pe….",
  "cnd13:2.7": "**Todeyyo**ti tassa brāhmaṇassa nāmaṃ …pe… abhilāpoti—",
  "cnd13:2.8": "iccāyasmā todeyyo.",
  "cnd13:3.1": "**Taṇhā yassa na vijjatī**ti taṇhā yassa natthi na atthi na saṃvijjati nupalabbhati ñāṇagginā daḍḍhāti—",
  "cnd13:3.2": "taṇhā yassa na vijjati.",
  "cnd13:4.1": "**Kathaṃkathā ca yo tiṇṇo**ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—",
  "cnd13:4.2": "kathaṃkathā ca yo tiṇṇo.",
  "cnd13:5.1": "**Vimokkho tassa kīdiso**ti vimokkho tassa kīdiso kiṃsaṇṭhito kiṃpakāro kiṃpaṭibhāgo icchitabboti vimokkhaṃ pucchatīti—",
  "cnd13:5.2": "vimokkho tassa kīdiso.",
  "cnd13:5.3": "Tenāha so brāhmaṇo—",
  "cnd13:6.1": "“Yasmiṃ kāmā na vasanti,",
  "cnd13:6.2": "(iccāyasmā todeyyo)",
  "cnd13:6.3": "Taṇhā yassa na vijjati;",
  "cnd13:6.4": "Kathaṃkathā ca yo tiṇṇo,",
  "cnd13:6.5": "Vimokkho tassa kīdiso”ti.",
  "cnd13:7.1": "**Yasmiṃ kāmā na vasanti,**",
  "cnd13:7.2": "(todeyyāti bhagavā)",
  "cnd13:7.3": "**Taṇhā yassa na vijjati;**",
  "cnd13:7.4": "**Kathaṃkathā ca yo tiṇṇo,**",
  "cnd13:7.5": "**Vimokkho tassa nāparo. (2)**",
  "cnd13:8.1": "**Yasmiṃ kāmā na vasantī**ti.",
  "cnd13:8.2": "**Yasmin**ti yasmiṃ puggale arahante khīṇāsave.",
  "cnd13:8.3": "**Kāmā**ti uddānato dve kāmā—",
  "cnd13:8.4": "vatthukāmā ca kilesakāmā ca …pe…",
  "cnd13:8.5": "ime vuccanti vatthukāmā …pe…",
  "cnd13:8.6": "ime vuccanti kilesakāmā.",
  "cnd13:8.7": "**Yasmiṃ kāmā na vasantī**ti yasmiṃ kāmā na vasanti na saṃvasanti na āvasanti na parivasantīti—",
  "cnd13:8.8": "yasmiṃ kāmā na vasanti.",
  "cnd13:9.1": "**Todeyyāti bhagavā**ti.",
  "cnd13:9.2": "**Todeyyā**ti bhagavā taṃ brāhmaṇaṃ nāmena ālapati.",
  "cnd13:9.3": "**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—",
  "cnd13:9.4": "todeyyāti bhagavā.",
  "cnd13:10.1": "**Taṇhā yassa na vijjatī**ti.",
  "cnd13:10.2": "**Taṇhā**ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.",
  "cnd13:10.3": "**Yassā**ti arahato khīṇāsavassa.",
  "cnd13:10.4": "**Taṇhā yassa na vijjatī**ti taṇhā yassa natthi na atthi na saṃvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—",
  "cnd13:10.5": "taṇhā yassa na vijjati.",
  "cnd13:11.1": "**Kathaṃkathā ca yo tiṇṇo**ti kathaṃkathā vuccati vicikicchā.",
  "cnd13:11.2": "Dukkhe kaṅkhā …pe… chambhitattaṃ cittassa manovilekho.",
  "cnd13:11.3": "**Yo**ti yo so arahaṃ khīṇāsavo.",
  "cnd13:11.4": "**Kathaṃkathā ca yo tiṇṇo**ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—",
  "cnd13:11.5": "kathaṃkathā ca yo tiṇṇo.",
  "cnd13:12.1": "**Vimokkho tassa nāparo**ti natthi tassa aparo vimokkho.",
  "cnd13:12.2": "Yena vimokkhena vimucceyya vimutto so.",
  "cnd13:12.3": "Kataṃ tassa vimokkhena karaṇīyanti—",
  "cnd13:12.4": "vimokkho tassa nāparo.",
  "cnd13:12.5": "Tenāha bhagavā—",
  "cnd13:13.1": "“Yasmiṃ kāmā na vasanti,",
  "cnd13:13.2": "(todeyyāti bhagavā)",
  "cnd13:13.3": "Taṇhā yassa na vijjati;",
  "cnd13:13.4": "Kathaṃkathā ca yo tiṇṇo,",
  "cnd13:13.5": "Vimokkho tassa nāparo”ti.",
  "cnd13:14.1": "**Nirāsaso so uda āsasāno,**",
  "cnd13:14.2": "**Paññāṇavā so uda paññakappī;**",
  "cnd13:14.3": "**Muniṃ ahaṃ sakka yathā vijaññaṃ,**",
  "cnd13:14.4": "**Taṃ me viyācikkha samantacakkhu. (3)**",
  "cnd13:15.1": "**Nirāsaso so uda āsasāno**ti nittaṇho so, udāhu sataṇho rūpe āsīsati, sadde …pe…",
  "cnd13:15.2": "gandhe …",
  "cnd13:15.3": "rase …",
  "cnd13:15.4": "phoṭṭhabbe …",
  "cnd13:15.5": "kulaṃ …",
  "cnd13:15.6": "gaṇaṃ …",
  "cnd13:15.7": "āvāsaṃ …",
  "cnd13:15.8": "lābhaṃ …",
  "cnd13:15.9": "yasaṃ …",
  "cnd13:15.10": "pasaṃsaṃ …",
  "cnd13:15.11": "sukhaṃ …",
  "cnd13:15.12": "cīvaraṃ …",
  "cnd13:15.13": "piṇḍapātaṃ …",
  "cnd13:15.14": "senāsanaṃ …",
  "cnd13:15.15": "gilānapaccayabhesajjaparikkhāraṃ …",
  "cnd13:15.16": "kāmadhātuṃ …",
  "cnd13:15.17": "rūpadhātuṃ …",
  "cnd13:15.18": "arūpadhātuṃ …",
  "cnd13:15.19": "kāmabhavaṃ …",
  "cnd13:15.20": "rūpabhavaṃ …",
  "cnd13:15.21": "arūpabhavaṃ …",
  "cnd13:15.22": "saññābhavaṃ …",
  "cnd13:15.23": "asaññābhavaṃ …",
  "cnd13:15.24": "nevasaññānāsaññābhavaṃ …",
  "cnd13:15.25": "ekavokārabhavaṃ …",
  "cnd13:15.26": "catuvokārabhavaṃ …",
  "cnd13:15.27": "pañcavokārabhavaṃ …",
  "cnd13:15.28": "atītaṃ …",
  "cnd13:15.29": "anāgataṃ …",
  "cnd13:15.30": "paccuppannaṃ …",
  "cnd13:15.31": "diṭṭhasutamutaviññātabbe dhamme āsīsati sādiyati pattheti piheti abhijappatīti—",
  "cnd13:15.32": "nirāsaso so uda āsasāno.",
  "cnd13:16.1": "**Paññāṇavā so uda paññakappī**ti.",
  "cnd13:16.2": "**Paññāṇavā so**ti paṇḍito paññavā buddhimā ñāṇī vibhāvī medhāvī.",
  "cnd13:16.3": "**Uda paññakappī**ti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṃ vā diṭṭhikappaṃ vā kappeti janeti sañjaneti nibbatteti abhinibbattetīti—",
  "cnd13:16.4": "paññāṇavā so uda paññakappī.",
  "cnd13:17.1": "**Muniṃ ahaṃ sakka yathā vijaññan**ti.",
  "cnd13:17.2": "**Sakkā**ti sakko bhagavā.",
  "cnd13:17.3": "Sakyakulā pabbajitotipi sakko.",
  "cnd13:17.4": "Atha vā aḍḍho mahaddhano dhanavātipi sakko.",
  "cnd13:17.5": "Tassimāni dhanāni, seyyathidaṃ—",
  "cnd13:17.6": "saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ satipaṭṭhānadhanaṃ sammappadhānadhanaṃ iddhipādadhanaṃ indriyadhanaṃ baladhanaṃ bojjhaṅgadhanaṃ maggadhanaṃ phaladhanaṃ nibbānadhananti.",
  "cnd13:17.7": "Tehi anekavidhehi dhanaratanehi aḍḍho mahaddhano dhanavātipi sakko.",
  "cnd13:17.8": "Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṃsotipi sakko.",
  "cnd13:17.9": "**Muniṃ ahaṃ sakka yathā vijaññan**ti sakka yathāhaṃ muniṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyanti—",
  "cnd13:17.10": "muniṃ ahaṃ sakka yathā vijaññaṃ.",
  "cnd13:18.1": "**Taṃ me viyācikkha samantacakkhū**ti.",
  "cnd13:18.2": "**Tan**ti yaṃ pucchāmi yaṃ yācāmi yaṃ ajjhesāmi yaṃ pasādemi.",
  "cnd13:18.3": "**Viyācikkhā**ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd13:18.4": "**Samantacakkhū**ti samantacakkhu vuccati sabbaññutañāṇaṃ …pe…",
  "cnd13:18.5": "tathāgato tena samantacakkhūti—",
  "cnd13:18.6": "taṃ me viyācikkha samantacakkhu.",
  "cnd13:18.7": "Tenāha so brāhmaṇo—",
  "cnd13:19.1": "“Nirāsaso so uda āsasāno,",
  "cnd13:19.2": "Paññāṇavā so uda paññakappī;",
  "cnd13:19.3": "Muniṃ ahaṃ sakka yathā vijaññaṃ,",
  "cnd13:19.4": "Taṃ me viyācikkha samantacakkhū”ti.",
  "cnd13:20.1": "**Nirāsaso so na ca āsasāno,**",
  "cnd13:20.2": "**Paññāṇavā so na ca paññakappī;**",
  "cnd13:20.3": "**Evampi todeyya muniṃ vijāna,**",
  "cnd13:20.4": "**Akiñcanaṃ kāmabhave asattaṃ. (4)**",
  "cnd13:21.1": "**Nirāsaso so na ca āsasāno**ti nittaṇho so.",
  "cnd13:21.2": "Na so sataṇho rūpe nāsīsati.",
  "cnd13:21.3": "Sadde …pe…",
  "cnd13:21.4": "gandhe …",
  "cnd13:21.5": "diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti—",
  "cnd13:21.6": "nirāsaso so na ca āsasāno.",
  "cnd13:22.1": "**Paññāṇavā so na ca paññakappī**ti.",
  "cnd13:22.2": "**Paññāṇavā**ti paṇḍito paññavā buddhimā ñāṇī vibhāvī medhāvī.",
  "cnd13:22.3": "**Na ca paññakappī**ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṃ vā na kappeti diṭṭhikappaṃ vā na kappeti na janeti na sañjaneti na nibbatteti nābhinibbattetīti—",
  "cnd13:22.4": "paññāṇavā so na ca paññakappī.",
  "cnd13:23.1": "**Evampi todeyya muniṃ vijānā**ti.",
  "cnd13:23.2": "**Munī**ti monaṃ vuccati ñāṇaṃ …pe… saṅgajālamaticca so muni.",
  "cnd13:23.3": "**Evampi todeyya muniṃ vijānā**ti todeyya, evaṃ muniṃ jāna paṭijāna paṭivijāna paṭivijjhāti—",
  "cnd13:23.4": "evampi todeyya muniṃ vijāna.",
  "cnd13:24.1": "**Akiñcanaṃ kāmabhave asattan**ti.",
  "cnd13:24.2": "**Akiñcanan**ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ.",
  "cnd13:24.3": "Yassetāni kiñcanāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano.",
  "cnd13:24.4": "**Kāmā**ti uddānato dve kāmā—",
  "cnd13:24.5": "vatthukāmā ca kilesakāmā ca …pe…",
  "cnd13:24.6": "ime vuccanti vatthukāmā …pe…",
  "cnd13:24.7": "ime vuccanti kilesakāmā.",
  "cnd13:24.8": "**Bhavā**ti dve bhavā—",
  "cnd13:24.9": "kammabhavo ca paṭisandhiko ca punabbhavo …pe…",
  "cnd13:24.10": "ayaṃ paṭisandhiko punabbhavo.",
  "cnd13:25.1": "**Akiñcanaṃ kāmabhave asattan**ti akiñcanaṃ puggalaṃ kāme ca bhave ca asattaṃ alaggaṃ alaggitaṃ apalibuddhaṃ nikkhantaṃ nissaṭaṃ vippamuttaṃ visaññuttaṃ vimariyādikatena cetasā viharantanti—",
  "cnd13:25.2": "akiñcanaṃ kāmabhave asattaṃ.",
  "cnd13:25.3": "Tenāha bhagavā—",
  "cnd13:26.1": "“Nirāsaso so na ca āsasāno,",
  "cnd13:26.2": "Paññāṇavā so na ca paññakappī;",
  "cnd13:26.3": "Evampi todeyya muniṃ vijāna,",
  "cnd13:26.4": "Akiñcanaṃ kāmabhave asattan”ti.",
  "cnd13:27.1": "Saha gāthāpariyosānā …pe…",
  "cnd13:27.2": "satthā me bhante bhagavā, sāvakohamasmīti.",
  "cnd13:27.3": "Todeyyamāṇavapucchāniddeso navamo."
}