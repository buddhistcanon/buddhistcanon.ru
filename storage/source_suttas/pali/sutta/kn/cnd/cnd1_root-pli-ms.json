{
  "cnd1:0.1": "Cūḷaniddesa",
  "cnd1:0.2": "Pārāyanavaggagāthā",
  "cnd1:0.3": "1. Vatthugāthā",
  "cnd1:0.4": "Namo tassa Bhagavato Arahato Sammāsambuddhassa.",
  "cnd1:1.1": "Kosalānaṃ purā rammā,",
  "cnd1:1.2": "agamā dakkhiṇāpathaṃ;",
  "cnd1:1.3": "Ākiñcaññaṃ patthayāno,",
  "cnd1:1.4": "brāhmaṇo mantapāragū.",
  "cnd1:2.1": "So assakassa visaye,",
  "cnd1:2.2": "maḷakassa samāsane;",
  "cnd1:2.3": "Vasi godhāvarīkūle,",
  "cnd1:2.4": "uñchena ca phalena ca.",
  "cnd1:3.1": "Tasseva upanissāya,",
  "cnd1:3.2": "gāmo ca vipulo ahu;",
  "cnd1:3.3": "Tato jātena āyena,",
  "cnd1:3.4": "mahāyaññamakappayi.",
  "cnd1:4.1": "Mahāyaññaṃ yajitvāna,",
  "cnd1:4.2": "puna pāvisi assamaṃ;",
  "cnd1:4.3": "Tasmiṃ paṭipaviṭṭhamhi,",
  "cnd1:4.4": "añño āgañchi brāhmaṇo.",
  "cnd1:5.1": "Ugghaṭṭapādo tasito,",
  "cnd1:5.2": "paṅkadanto rajassiro;",
  "cnd1:5.3": "So ca naṃ upasaṅkamma,",
  "cnd1:5.4": "satāni pañca yācati.",
  "cnd1:6.1": "Tamenaṃ bāvarī disvā,",
  "cnd1:6.2": "āsanena nimantayi;",
  "cnd1:6.3": "Sukhañca kusalaṃ pucchi,",
  "cnd1:6.4": "idaṃ vacanamabravi.",
  "cnd1:7.1": "“Yaṃ kho mama deyyadhammaṃ,",
  "cnd1:7.2": "Sabbaṃ visajjitaṃ mayā;",
  "cnd1:7.3": "Anujānāhi me brahme,",
  "cnd1:7.4": "Natthi pañcasatāni me”.",
  "cnd1:8.1": "“Sace me yācamānassa,",
  "cnd1:8.2": "bhavaṃ nānupadassati;",
  "cnd1:8.3": "Sattame divase tuyhaṃ,",
  "cnd1:8.4": "muddhā phalatu sattadhā”.",
  "cnd1:9.1": "Abhisaṅkharitvā kuhako,",
  "cnd1:9.2": "bheravaṃ so akittayi;",
  "cnd1:9.3": "Tassa taṃ vacanaṃ sutvā,",
  "cnd1:9.4": "bāvarī dukkhito ahu.",
  "cnd1:10.1": "Ussussati anāhāro,",
  "cnd1:10.2": "sokasallasamappito;",
  "cnd1:10.3": "Athopi evaṃ cittassa,",
  "cnd1:10.4": "jhāne na ramatī mano.",
  "cnd1:11.1": "Utrastaṃ dukkhitaṃ disvā,",
  "cnd1:11.2": "devatā atthakāminī;",
  "cnd1:11.3": "Bāvariṃ upasaṅkamma,",
  "cnd1:11.4": "idaṃ vacanamabravi.",
  "cnd1:12.1": "“Na so muddhaṃ pajānāti,",
  "cnd1:12.2": "kuhako so dhanatthiko;",
  "cnd1:12.3": "Muddhani muddhapāte vā,",
  "cnd1:12.4": "ñāṇaṃ tassa na vijjati”.",
  "cnd1:13.1": "“Bhotī carahi jānāti,",
  "cnd1:13.2": "Taṃ me akkhāhi pucchitā;",
  "cnd1:13.3": "Muddhaṃ muddhādhipātañca,",
  "cnd1:13.4": "Taṃ suṇoma vaco tava”.",
  "cnd1:14.1": "“Ahampetaṃ na jānāmi,",
  "cnd1:14.2": "ñāṇaṃ mettha na vijjati;",
  "cnd1:14.3": "Muddhani muddhādhipāte ca,",
  "cnd1:14.4": "jinānaṃ hettha dassanaṃ”.",
  "cnd1:15.1": "“Atha ko carahi jānāti,",
  "cnd1:15.2": "asmiṃ pathavimaṇḍale;",
  "cnd1:15.3": "Muddhaṃ muddhādhipātañca,",
  "cnd1:15.4": "taṃ me akkhāhi devate”.",
  "cnd1:16.1": "“Purā kapilavatthumhā,",
  "cnd1:16.2": "nikkhanto lokanāyako;",
  "cnd1:16.3": "Apacco okkākarājassa,",
  "cnd1:16.4": "sakyaputto pabhaṅkaro.",
  "cnd1:17.1": "So hi brāhmaṇa sambuddho,",
  "cnd1:17.2": "sabbadhammāna pāragū;",
  "cnd1:17.3": "Sabbābhiññābalappatto,",
  "cnd1:17.4": "sabbadhammesu cakkhumā;",
  "cnd1:17.5": "Sabbakammakkhayaṃ patto,",
  "cnd1:17.6": "vimutto upadhikkhaye.",
  "cnd1:18.1": "Buddho so bhagavā loke,",
  "cnd1:18.2": "dhammaṃ deseti cakkhumā;",
  "cnd1:18.3": "Taṃ tvaṃ gantvāna pucchassu,",
  "cnd1:18.4": "so te taṃ byākarissati”.",
  "cnd1:19.1": "Sambuddhoti vaco sutvā,",
  "cnd1:19.2": "udaggo bāvarī ahu;",
  "cnd1:19.3": "Sokassa tanuko āsi,",
  "cnd1:19.4": "pītiñca vipulaṃ labhi.",
  "cnd1:20.1": "So bāvarī attamano udaggo,",
  "cnd1:20.2": "Taṃ devataṃ pucchati vedajāto;",
  "cnd1:20.3": "“Katamamhi gāme nigamamhi vā pana,",
  "cnd1:20.4": "Katamamhi vā janapade lokanātho;",
  "cnd1:20.5": "Yattha gantvāna passemu,",
  "cnd1:20.6": "Sambuddhaṃ dvipaduttamaṃ”.",
  "cnd1:21.1": "“Sāvatthiyaṃ kosalamandire jino,",
  "cnd1:21.2": "Pahūtapañño varabhūrimedhaso;",
  "cnd1:21.3": "So sakyaputto vidhuro anāsavo,",
  "cnd1:21.4": "Muddhādhipātassa vidū narāsabho”.",
  "cnd1:22.1": "Tato āmantayī sisse,",
  "cnd1:22.2": "brāhmaṇe mantapāragū;",
  "cnd1:22.3": "“Etha māṇavā akkhissaṃ,",
  "cnd1:22.4": "suṇātha vacanaṃ mama.",
  "cnd1:23.1": "Yasseso dullabho loke,",
  "cnd1:23.2": "pātubhāvo abhiṇhaso;",
  "cnd1:23.3": "Svājja lokamhi uppanno,",
  "cnd1:23.4": "sambuddho iti vissuto;",
  "cnd1:23.5": "Khippaṃ gantvāna sāvatthiṃ,",
  "cnd1:23.6": "passavho dvipaduttamaṃ”.",
  "cnd1:24.1": "“Kathaṃ carahi jānemu,",
  "cnd1:24.2": "disvā buddhoti brāhmaṇa;",
  "cnd1:24.3": "Ajānataṃ no pabrūhi,",
  "cnd1:24.4": "yathā jānemu taṃ mayaṃ”.",
  "cnd1:25.1": "“Āgatāni hi mantesu,",
  "cnd1:25.2": "mahāpurisalakkhaṇā;",
  "cnd1:25.3": "Dvattiṃsāni ca byākkhātā,",
  "cnd1:25.4": "samattā anupubbaso.",
  "cnd1:26.1": "Yassete honti gattesu,",
  "cnd1:26.2": "mahāpurisalakkhaṇā;",
  "cnd1:26.3": "Dveyeva tassa gatiyo,",
  "cnd1:26.4": "tatiyā hi na vijjati.",
  "cnd1:27.1": "Sace agāraṃ āvasati,",
  "cnd1:27.2": "vijeyya pathaviṃ imaṃ;",
  "cnd1:27.3": "Adaṇḍena asatthena,",
  "cnd1:27.4": "dhammena anusāsati.",
  "cnd1:28.1": "Sace ca so pabbajati,",
  "cnd1:28.2": "Agārā anagāriyaṃ;",
  "cnd1:28.3": "Vivaṭṭacchado sambuddho,",
  "cnd1:28.4": "Arahā bhavati anuttaro.",
  "cnd1:29.1": "Jātiṃ gottañca lakkhaṇaṃ,",
  "cnd1:29.2": "mante sisse punāpare;",
  "cnd1:29.3": "Muddhaṃ muddhādhipātañca,",
  "cnd1:29.4": "manasāyeva pucchatha.",
  "cnd1:30.1": "Anāvaraṇadassāvī,",
  "cnd1:30.2": "yadi buddho bhavissati;",
  "cnd1:30.3": "Manasā pucchite pañhe,",
  "cnd1:30.4": "vācāya visajjessati”.",
  "cnd1:31.1": "Bāvarissa vaco sutvā,",
  "cnd1:31.2": "sissā soḷasa brāhmaṇā;",
  "cnd1:31.3": "Ajito tissametteyyo,",
  "cnd1:31.4": "puṇṇako atha mettagū.",
  "cnd1:32.1": "Dhotako upasīvo ca,",
  "cnd1:32.2": "nando ca atha hemako;",
  "cnd1:32.3": "Todeyyakappā dubhayo,",
  "cnd1:32.4": "jatukaṇṇī ca paṇḍito.",
  "cnd1:33.1": "Bhadrāvudho udayo ca,",
  "cnd1:33.2": "posālo cāpi brāhmaṇo;",
  "cnd1:33.3": "Mogharājā ca medhāvī,",
  "cnd1:33.4": "piṅgiyo ca mahāisi.",
  "cnd1:34.1": "Paccekagaṇino sabbe,",
  "cnd1:34.2": "sabbalokassa vissutā;",
  "cnd1:34.3": "Jhāyī jhānaratā dhīrā,",
  "cnd1:34.4": "pubbavāsanavāsitā.",
  "cnd1:35.1": "Bāvariṃ abhivādetvā,",
  "cnd1:35.2": "katvā ca naṃ padakkhiṇaṃ;",
  "cnd1:35.3": "Jaṭājinadharā sabbe,",
  "cnd1:35.4": "pakkāmuṃ uttarāmukhā.",
  "cnd1:36.1": "Maḷakassa patiṭṭhānaṃ,",
  "cnd1:36.2": "puramāhissatiṃ tadā;",
  "cnd1:36.3": "Ujjeniñcāpi gonaddhaṃ,",
  "cnd1:36.4": "vedisaṃ vanasavhayaṃ.",
  "cnd1:37.1": "Kosambiñcāpi sāketaṃ,",
  "cnd1:37.2": "sāvatthiñca puruttamaṃ;",
  "cnd1:37.3": "Setabyaṃ kapilavatthuṃ,",
  "cnd1:37.4": "kusinārañca mandiraṃ.",
  "cnd1:38.1": "Pāvañca bhoganagaraṃ,",
  "cnd1:38.2": "vesāliṃ māgadhaṃ puraṃ;",
  "cnd1:38.3": "Pāsāṇakaṃ cetiyañca,",
  "cnd1:38.4": "ramaṇīyaṃ manoramaṃ.",
  "cnd1:39.1": "Tasitovudakaṃ sītaṃ,",
  "cnd1:39.2": "mahālābhaṃva vāṇijo;",
  "cnd1:39.3": "Chāyaṃ ghammābhitattova,",
  "cnd1:39.4": "turitā pabbatamāruhuṃ.",
  "cnd1:40.1": "Bhagavā tamhi samaye,",
  "cnd1:40.2": "bhikkhusaṃghapurakkhato;",
  "cnd1:40.3": "Bhikkhūnaṃ dhammaṃ deseti,",
  "cnd1:40.4": "sīhova nadatī vane.",
  "cnd1:41.1": "Ajito addasa buddhaṃ,",
  "cnd1:41.2": "Pītaraṃsiṃva bhāṇumaṃ;",
  "cnd1:41.3": "Candaṃ yathā pannarase,",
  "cnd1:41.4": "Paripūraṃ upāgataṃ.",
  "cnd1:42.1": "Athassa gatte disvāna,",
  "cnd1:42.2": "paripūrañca byañjanaṃ;",
  "cnd1:42.3": "Ekamantaṃ ṭhito haṭṭho,",
  "cnd1:42.4": "manopañhe apucchatha.",
  "cnd1:43.1": "“Ādissa jammanaṃ brūhi,",
  "cnd1:43.2": "gottaṃ brūhi salakkhaṇaṃ;",
  "cnd1:43.3": "Mantesu pāramiṃ brūhi,",
  "cnd1:43.4": "kati vāceti brāhmaṇo”.",
  "cnd1:44.1": "“Vīsaṃ vassasataṃ āyu,",
  "cnd1:44.2": "so ca gottena bāvarī;",
  "cnd1:44.3": "Tīṇissa lakkhaṇā gatte,",
  "cnd1:44.4": "tiṇṇaṃ vedāna pāragū.",
  "cnd1:45.1": "Lakkhaṇe itihāse ca,",
  "cnd1:45.2": "sanighaṇḍusakeṭubhe;",
  "cnd1:45.3": "Pañcasatāni vāceti,",
  "cnd1:45.4": "sadhamme pāramiṃ gato”.",
  "cnd1:46.1": "“Lakkhaṇānaṃ pavicayaṃ,",
  "cnd1:46.2": "bāvarissa naruttama;",
  "cnd1:46.3": "Taṇhacchida pakāsehi,",
  "cnd1:46.4": "mā no kaṅkhāyitaṃ ahu”.",
  "cnd1:47.1": "“Mukhaṃ jivhāya chādeti,",
  "cnd1:47.2": "uṇṇassa bhamukantare;",
  "cnd1:47.3": "Kosohitaṃ vatthaguyhaṃ,",
  "cnd1:47.4": "evaṃ jānāhi māṇava”.",
  "cnd1:48.1": "Pucchañhi kiñci asuṇanto,",
  "cnd1:48.2": "sutvā pañhe viyākate;",
  "cnd1:48.3": "Vicinteti jano sabbo,",
  "cnd1:48.4": "vedajāto katañjalī.",
  "cnd1:49.1": "“Ko nu devo vā brahmā vā,",
  "cnd1:49.2": "indo vāpi sujampati;",
  "cnd1:49.3": "Manasā pucchite pañhe,",
  "cnd1:49.4": "kametaṃ paṭibhāsati”.",
  "cnd1:50.1": "“Muddhaṃ muddhādhipātañca,",
  "cnd1:50.2": "bāvarī paripucchati;",
  "cnd1:50.3": "Taṃ byākarohi bhagavā,",
  "cnd1:50.4": "kaṅkhaṃ vinaya no ise”.",
  "cnd1:51.1": "“Avijjā muddhāti jānāhi,",
  "cnd1:51.2": "vijjā muddhādhipātinī;",
  "cnd1:51.3": "Saddhāsatisamādhīhi,",
  "cnd1:51.4": "chandavīriyena saṃyutā”.",
  "cnd1:52.1": "Tato vedena mahatā,",
  "cnd1:52.2": "santhambhetvāna māṇavo;",
  "cnd1:52.3": "Ekaṃsaṃ ajinaṃ katvā,",
  "cnd1:52.4": "pādesu sirasā pati.",
  "cnd1:53.1": "“Bāvarī brāhmaṇo bhoto,",
  "cnd1:53.2": "saha sissehi mārisa;",
  "cnd1:53.3": "Udaggacitto sumano,",
  "cnd1:53.4": "pāde vandati cakkhuma”.",
  "cnd1:54.1": "“Sukhito bāvarī hotu,",
  "cnd1:54.2": "saha sissehi brāhmaṇo;",
  "cnd1:54.3": "Tvañcāpi sukhito hohi,",
  "cnd1:54.4": "ciraṃ jīvāhi māṇava.",
  "cnd1:55.1": "Bāvarissa ca tuyhaṃ vā,",
  "cnd1:55.2": "sabbesaṃ sabbasaṃsayaṃ;",
  "cnd1:55.3": "Katāvakāsā pucchavho,",
  "cnd1:55.4": "yaṃ kiñci manasicchatha”.",
  "cnd1:56.1": "Sambuddhena katokāso,",
  "cnd1:56.2": "nisīditvāna pañjalī;",
  "cnd1:56.3": "Ajito paṭhamaṃ pañhaṃ,",
  "cnd1:56.4": "tattha pucchi tathāgataṃ.",
  "cnd1:56.5": "Vatthugāthā niṭṭhitā."
}