{
  "snp3.11:0.1": "Sutta Nipāta 3.11",
  "snp3.11:0.2": "Nālakasutta",
  "snp3.11:1.1": "Ānandajāte tidasagaṇe patīte,",
  "snp3.11:1.2": "Sakkañca indaṃ sucivasane ca deve;",
  "snp3.11:1.3": "Dussaṃ gahetvā atiriva thomayante,",
  "snp3.11:1.4": "Asito isi addasa divāvihāre.",
  "snp3.11:2.1": "Disvāna deve muditamane udagge,",
  "snp3.11:2.2": "Cittiṃ karitvāna idamavoca tattha;",
  "snp3.11:2.3": "“Kiṃ devasaṅgho atiriva kalyarūpo,",
  "snp3.11:2.4": "Dussaṃ gahetvā ramayatha kiṃ paṭicca.",
  "snp3.11:3.1": "Yadāpi āsī asurehi saṅgamo,",
  "snp3.11:3.2": "Jayo surānaṃ asurā parājitā;",
  "snp3.11:3.3": "Tadāpi netādiso lomahaṃsano,",
  "snp3.11:3.4": "Kimabbhutaṃ daṭṭhu marū pamoditā.",
  "snp3.11:4.1": "Seḷenti gāyanti ca vādayanti ca,",
  "snp3.11:4.2": "Bhujāni phoṭenti ca naccayanti ca;",
  "snp3.11:4.3": "Pucchāmi vohaṃ merumuddhavāsine,",
  "snp3.11:4.4": "Dhunātha me saṃsayaṃ khippa mārisā”.",
  "snp3.11:5.1": "“So bodhisatto ratanavaro atulyo,",
  "snp3.11:5.2": "Manussaloke hitasukhatthāya jāto;",
  "snp3.11:5.3": "Sakyāna gāme janapade lumbineyye,",
  "snp3.11:5.4": "Tenamha tuṭṭhā atiriva kalyarūpā.",
  "snp3.11:6.1": "So sabbasattuttamo aggapuggalo,",
  "snp3.11:6.2": "Narāsabho sabbapajānamuttamo;",
  "snp3.11:6.3": "Vattessati cakkamisivhaye vane,",
  "snp3.11:6.4": "Nadaṃva sīho balavā migābhibhū”.",
  "snp3.11:7.1": "Taṃ saddaṃ sutvā turitamavasarī so,",
  "snp3.11:7.2": "Suddhodanassa tada bhavanaṃ upāvisi;",
  "snp3.11:7.3": "Nisajja tattha idamavocāsi sakye,",
  "snp3.11:7.4": "“Kuhiṃ kumāro ahamapi daṭṭhukāmo”.",
  "snp3.11:8.1": "Tato kumāraṃ jalitamiva suvaṇṇaṃ,",
  "snp3.11:8.2": "Ukkāmukheva sukusalasampahaṭṭhaṃ;",
  "snp3.11:8.3": "Daddallamānaṃ siriyā anomavaṇṇaṃ,",
  "snp3.11:8.4": "Dassesu puttaṃ asitavhayassa sakyā.",
  "snp3.11:9.1": "Disvā kumāraṃ sikhimiva pajjalantaṃ,",
  "snp3.11:9.2": "Tārāsabhaṃva nabhasigamaṃ visuddhaṃ;",
  "snp3.11:9.3": "Suriyaṃ tapantaṃ saradarivabbhamuttaṃ,",
  "snp3.11:9.4": "Ānandajāto vipulamalattha pītiṃ.",
  "snp3.11:10.1": "Anekasākhañca sahassamaṇḍalaṃ,",
  "snp3.11:10.2": "Chattaṃ marū dhārayumantalikkhe;",
  "snp3.11:10.3": "Suvaṇṇadaṇḍā vītipatanti cāmarā,",
  "snp3.11:10.4": "Na dissare cāmarachattagāhakā.",
  "snp3.11:11.1": "Disvā jaṭī kaṇhasirivhayo isi,",
  "snp3.11:11.2": "Suvaṇṇanikkhaṃ viya paṇḍukambale;",
  "snp3.11:11.3": "Setañca chattaṃ dhariyanta muddhani,",
  "snp3.11:11.4": "Udaggacitto sumano paṭiggahe.",
  "snp3.11:12.1": "Paṭiggahetvā pana sakyapuṅgavaṃ,",
  "snp3.11:12.2": "Jigīsako lakkhaṇamantapāragū;",
  "snp3.11:12.3": "Pasannacitto giramabbhudīrayi,",
  "snp3.11:12.4": "“Anuttarāyaṃ dvipadānamuttamo”.",
  "snp3.11:13.1": "Athattano gamanamanussaranto,",
  "snp3.11:13.2": "Akalyarūpo gaḷayati assukāni;",
  "snp3.11:13.3": "Disvāna sakyā isimavocuṃ rudantaṃ,",
  "snp3.11:13.4": "“No ce kumāre bhavissati antarāyo”.",
  "snp3.11:14.1": "Disvāna sakye isimavoca akalye,",
  "snp3.11:14.2": "“Nāhaṃ kumāre ahitamanussarāmi;",
  "snp3.11:14.3": "Na cāpimassa bhavissati antarāyo,",
  "snp3.11:14.4": "Na orakāyaṃ adhimānasā bhavātha.",
  "snp3.11:15.1": "Sambodhiyaggaṃ phusissatāyaṃ kumāro,",
  "snp3.11:15.2": "So dhammacakkaṃ paramavisuddhadassī;",
  "snp3.11:15.3": "Vattessatāyaṃ bahujanahitānukampī,",
  "snp3.11:15.4": "Vitthārikassa bhavissati brahmacariyaṃ.",
  "snp3.11:16.1": "Mamañca āyu na ciramidhāvaseso,",
  "snp3.11:16.2": "Athantarā me bhavissati kālakiriyā;",
  "snp3.11:16.3": "Sohaṃ na sossaṃ asamadhurassa dhammaṃ,",
  "snp3.11:16.4": "Tenamhi aṭṭo byasanaṅgato aghāvī”.",
  "snp3.11:17.1": "So sākiyānaṃ vipulaṃ janetvā pītiṃ,",
  "snp3.11:17.2": "Antepuramhā niggamā brahmacārī;",
  "snp3.11:17.3": "So bhāgineyyaṃ sayaṃ anukampamāno,",
  "snp3.11:17.4": "Samādapesi asamadhurassa dhamme.",
  "snp3.11:18.1": "“Buddhoti ghosaṃ yada parato suṇāsi,",
  "snp3.11:18.2": "Sambodhipatto vivarati dhammamaggaṃ;",
  "snp3.11:18.3": "Gantvāna tattha samayaṃ paripucchamāno,",
  "snp3.11:18.4": "Carassu tasmiṃ bhagavati brahmacariyaṃ”.",
  "snp3.11:19.1": "Tenānusiṭṭho hitamanena tādinā,",
  "snp3.11:19.2": "Anāgate paramavisuddhadassinā;",
  "snp3.11:19.3": "So nālako upacitapuññasañcayo,",
  "snp3.11:19.4": "Jinaṃ patikkhaṃ parivasi rakkhitindriyo.",
  "snp3.11:20.1": "Sutvāna ghosaṃ jinavaracakkavattane,",
  "snp3.11:20.2": "Gantvāna disvā isinisabhaṃ pasanno;",
  "snp3.11:20.3": "Moneyyaseṭṭhaṃ munipavaraṃ apucchi,",
  "snp3.11:20.4": "Samāgate asitāvhayassa sāsaneti.",
  "snp3.11:20.5": "Vatthugāthā niṭṭhitā.",
  "snp3.11:21.1": "“Aññātametaṃ vacanaṃ,",
  "snp3.11:21.2": "Asitassa yathātathaṃ;",
  "snp3.11:21.3": "Taṃ taṃ gotama pucchāmi,",
  "snp3.11:21.4": "Sabbadhammāna pāraguṃ.",
  "snp3.11:22.1": "Anagāriyupetassa,",
  "snp3.11:22.2": "Bhikkhācariyaṃ jigīsato;",
  "snp3.11:22.3": "Muni pabrūhi me puṭṭho,",
  "snp3.11:22.4": "Moneyyaṃ uttamaṃ padaṃ”.",
  "snp3.11:23.1": "“Moneyyaṃ te upaññissaṃ,",
  "snp3.11:23.2": "Dukkaraṃ durabhisambhavaṃ;",
  "snp3.11:23.3": "Handa te naṃ pavakkhāmi,",
  "snp3.11:23.4": "Santhambhassu daḷho bhava.",
  "snp3.11:24.1": "Samānabhāgaṃ kubbetha,",
  "snp3.11:24.2": "Gāme akkuṭṭhavanditaṃ;",
  "snp3.11:24.3": "Manopadosaṃ rakkheyya,",
  "snp3.11:24.4": "Santo anuṇṇato care.",
  "snp3.11:25.1": "Uccāvacā niccharanti,",
  "snp3.11:25.2": "Dāye aggisikhūpamā;",
  "snp3.11:25.3": "Nāriyo muniṃ palobhenti,",
  "snp3.11:25.4": "Tā su taṃ mā palobhayuṃ.",
  "snp3.11:26.1": "Virato methunā dhammā,",
  "snp3.11:26.2": "Hitvā kāme paropare;",
  "snp3.11:26.3": "Aviruddho asāratto,",
  "snp3.11:26.4": "Pāṇesu tasathāvare.",
  "snp3.11:27.1": "Yathā ahaṃ tathā ete,",
  "snp3.11:27.2": "Yathā ete tathā ahaṃ;",
  "snp3.11:27.3": "Attānaṃ upamaṃ katvā,",
  "snp3.11:27.4": "Na haneyya na ghātaye.",
  "snp3.11:28.1": "Hitvā icchañca lobhañca,",
  "snp3.11:28.2": "Yattha satto puthujjano;",
  "snp3.11:28.3": "Cakkhumā paṭipajjeyya,",
  "snp3.11:28.4": "Tareyya narakaṃ imaṃ.",
  "snp3.11:29.1": "Ūnūdaro mitāhāro,",
  "snp3.11:29.2": "Appicchassa alolupo;",
  "snp3.11:29.3": "Sadā icchāya nicchāto,",
  "snp3.11:29.4": "Aniccho hoti nibbuto.",
  "snp3.11:30.1": "Sa piṇḍacāraṃ caritvā,",
  "snp3.11:30.2": "Vanantamabhihāraye;",
  "snp3.11:30.3": "Upaṭṭhito rukkhamūlasmiṃ,",
  "snp3.11:30.4": "Āsanūpagato muni.",
  "snp3.11:31.1": "Sa jhānapasuto dhīro,",
  "snp3.11:31.2": "Vanante ramito siyā;",
  "snp3.11:31.3": "Jhāyetha rukkhamūlasmiṃ,",
  "snp3.11:31.4": "Attānamabhitosayaṃ.",
  "snp3.11:32.1": "Tato ratyā vivasāne,",
  "snp3.11:32.2": "Gāmantamabhihāraye;",
  "snp3.11:32.3": "Avhānaṃ nābhinandeyya,",
  "snp3.11:32.4": "Abhihārañca gāmato.",
  "snp3.11:33.1": "Na munī gāmamāgamma,",
  "snp3.11:33.2": "Kulesu sahasā care;",
  "snp3.11:33.3": "Ghāsesanaṃ chinnakatho,",
  "snp3.11:33.4": "Na vācaṃ payutaṃ bhaṇe.",
  "snp3.11:34.1": "Alatthaṃ yadidaṃ sādhu,",
  "snp3.11:34.2": "Nālatthaṃ kusalaṃ iti;",
  "snp3.11:34.3": "Ubhayeneva so tādī,",
  "snp3.11:34.4": "Rukkhaṃvupanivattati.",
  "snp3.11:35.1": "Sa pattapāṇi vicaranto,",
  "snp3.11:35.2": "Amūgo mūgasammato;",
  "snp3.11:35.3": "Appaṃ dānaṃ na hīḷeyya,",
  "snp3.11:35.4": "Dātāraṃ nāvajāniyā.",
  "snp3.11:36.1": "Uccāvacā hi paṭipadā,",
  "snp3.11:36.2": "Samaṇena pakāsitā;",
  "snp3.11:36.3": "Na pāraṃ diguṇaṃ yanti,",
  "snp3.11:36.4": "Nayidaṃ ekaguṇaṃ mutaṃ.",
  "snp3.11:37.1": "Yassa ca visatā natthi,",
  "snp3.11:37.2": "Chinnasotassa bhikkhuno;",
  "snp3.11:37.3": "Kiccākiccappahīnassa,",
  "snp3.11:37.4": "Pariḷāho na vijjati.",
  "snp3.11:38.1": "Moneyyaṃ te upaññissaṃ,",
  "snp3.11:38.2": "Khuradhārūpamo bhave;",
  "snp3.11:38.3": "Jivhāya tālumāhacca,",
  "snp3.11:38.4": "Udare saññato siyā.",
  "snp3.11:39.1": "Alīnacitto ca siyā,",
  "snp3.11:39.2": "Na cāpi bahu cintaye;",
  "snp3.11:39.3": "Nirāmagandho asito,",
  "snp3.11:39.4": "Brahmacariyaparāyaṇo.",
  "snp3.11:40.1": "Ekāsanassa sikkhetha,",
  "snp3.11:40.2": "Samaṇūpāsanassa ca;",
  "snp3.11:40.3": "Ekattaṃ monamakkhātaṃ,",
  "snp3.11:40.4": "Eko ce abhiramissasi;",
  "snp3.11:40.5": "Atha bhāhisi dasadisā.",
  "snp3.11:41.1": "Sutvā dhīrānaṃ nighosaṃ,",
  "snp3.11:41.2": "Jhāyīnaṃ kāmacāginaṃ;",
  "snp3.11:41.3": "Tato hiriñca saddhañca,",
  "snp3.11:41.4": "Bhiyyo kubbetha māmako.",
  "snp3.11:42.1": "Taṃ nadīhi vijānātha,",
  "snp3.11:42.2": "Sobbhesu padaresu ca;",
  "snp3.11:42.3": "Saṇantā yanti kusobbhā,",
  "snp3.11:42.4": "Tuṇhī yanti mahodadhī.",
  "snp3.11:43.1": "Yadūnakaṃ taṃ saṇati,",
  "snp3.11:43.2": "Yaṃ pūraṃ santameva taṃ;",
  "snp3.11:43.3": "Aḍḍhakumbhūpamo bālo,",
  "snp3.11:43.4": "Rahado pūrova paṇḍito.",
  "snp3.11:44.1": "Yaṃ samaṇo bahuṃ bhāsati,",
  "snp3.11:44.2": "Upetaṃ atthasañhitaṃ;",
  "snp3.11:44.3": "Jānaṃ so dhammaṃ deseti,",
  "snp3.11:44.4": "Jānaṃ so bahu bhāsati.",
  "snp3.11:45.1": "Yo ca jānaṃ saṃyatatto,",
  "snp3.11:45.2": "Jānaṃ na bahu bhāsati;",
  "snp3.11:45.3": "Sa munī monamarahati,",
  "snp3.11:45.4": "Sa munī monamajjhagā”ti.",
  "snp3.11:45.5": "Nālakasuttaṃ ekādasamaṃ."
}