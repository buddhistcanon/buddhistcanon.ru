{
  "snp3.10:0.1": "Sutta Nipāta 3.10",
  "snp3.10:0.2": "Kokālikasutta",
  "snp3.10:1.1": "Evaṃ me sutaṃ—",
  "snp3.10:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "snp3.10:1.3": "Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "snp3.10:1.4": "Ekamantaṃ nisinno kho kokāliko bhikkhu bhagavantaṃ etadavoca:",
  "snp3.10:1.5": "“pāpicchā, bhante, sāriputtamoggallānā, pāpikānaṃ icchānaṃ vasaṃ gatā”ti.",
  "snp3.10:2.1": "Evaṃ vutte, bhagavā kokālikaṃ bhikkhuṃ etadavoca:",
  "snp3.10:2.2": "“mā hevaṃ, kokālika, mā hevaṃ, kokālika.",
  "snp3.10:2.3": "Pasādehi, kokālika, sāriputtamoggallānesu cittaṃ.",
  "snp3.10:2.4": "Pesalā sāriputtamoggallānā”ti.",
  "snp3.10:3.1": "Dutiyampi kho …pe…",
  "snp3.10:3.2": "tatiyampi kho kokāliko bhikkhu bhagavantaṃ etadavoca:",
  "snp3.10:3.3": "“kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṃ icchānaṃ vasaṃ gatā”ti.",
  "snp3.10:3.4": "Tatiyampi kho bhagavā kokālikaṃ bhikkhuṃ etadavoca:",
  "snp3.10:3.5": "“mā hevaṃ, kokālika, mā hevaṃ, kokālika.",
  "snp3.10:3.6": "Pasādehi, kokālika, sāriputtamoggallānesu cittaṃ.",
  "snp3.10:3.7": "Pesalā sāriputtamoggallānā”ti.",
  "snp3.10:4.1": "Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "snp3.10:4.2": "Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo ahosi;",
  "snp3.10:4.3": "sāsapamattiyo hutvā muggamattiyo ahesuṃ;",
  "snp3.10:4.4": "muggamattiyo hutvā kaḷāyamattiyo ahesuṃ;",
  "snp3.10:4.5": "kaḷāyamattiyo hutvā kolaṭṭhimattiyo ahesuṃ;",
  "snp3.10:4.6": "kolaṭṭhimattiyo hutvā kolamattiyo ahesuṃ;",
  "snp3.10:4.7": "kolamattiyo hutvā āmalakamattiyo ahesuṃ;",
  "snp3.10:4.8": "āmalakamattiyo hutvā beḷuvasalāṭukamattiyo ahesuṃ;",
  "snp3.10:4.9": "beḷuvasalāṭukamattiyo hutvā billamattiyo ahesuṃ;",
  "snp3.10:4.10": "billamattiyo hutvā pabhijjiṃsu;",
  "snp3.10:4.11": "pubbañca lohitañca pagghariṃsu.",
  "snp3.10:4.12": "Atha kho kokāliko bhikkhu tenevābādhena kālamakāsi.",
  "snp3.10:4.13": "Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā.",
  "snp3.10:5.1": "Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.",
  "snp3.10:5.2": "Ekamantaṃ ṭhito kho brahmā sahampati bhagavantaṃ etadavoca:",
  "snp3.10:5.3": "“kokāliko, bhante, bhikkhu kālaṅkato;",
  "snp3.10:5.4": "kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā”ti.",
  "snp3.10:5.5": "Idamavoca brahmā sahampati;",
  "snp3.10:5.6": "idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.",
  "snp3.10:6.1": "Atha kho bhagavā tassā rattiyā accayena bhikkhū āmantesi:",
  "snp3.10:6.2": "“imaṃ, bhikkhave, rattiṃ brahmā sahampati abhikkantāya rattiyā …pe…",
  "snp3.10:6.3": "idamavoca, bhikkhave, brahmā sahampati, idaṃ vatvā maṃ padakkhiṇaṃ katvā tatthevantaradhāyī”ti.",
  "snp3.10:7.1": "Evaṃ vutte, aññataro bhikkhu bhagavantaṃ etadavoca:",
  "snp3.10:7.2": "“kīvadīghaṃ nu kho, bhante, padume niraye āyuppamāṇan”ti?",
  "snp3.10:7.3": "“Dīghaṃ kho, bhikkhu, padume niraye āyuppamāṇaṃ;",
  "snp3.10:7.4": "taṃ na sukaraṃ saṅkhātuṃ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti.",
  "snp3.10:7.5": "“Sakkā pana, bhante, upamā kātun”ti?",
  "snp3.10:7.6": "“Sakkā, bhikkhū”ti bhagavā avoca:",
  "snp3.10:8.1": "“Seyyathāpi, bhikkhu, vīsatikhāriko kosalako tilavāho;",
  "snp3.10:8.2": "tato puriso vassasatassa vassasatassa accayena ekamekaṃ tilaṃ uddhareyya.",
  "snp3.10:8.3": "Khippataraṃ kho so bhikkhu vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo.",
  "snp3.10:8.4": "Seyyathāpi, bhikkhu, vīsati abbudā nirayā evameko nirabbudo nirayo.",
  "snp3.10:8.5": "Seyyathāpi, bhikkhu, vīsati nirabbudā nirayā evameko ababo nirayo.",
  "snp3.10:8.6": "Seyyathāpi, bhikkhu, vīsati ababā nirayā evameko aṭaṭo nirayo.",
  "snp3.10:8.7": "Seyyathāpi, bhikkhu, vīsati aṭaṭā nirayā evameko ahaho nirayo.",
  "snp3.10:8.8": "Seyyathāpi, bhikkhu, vīsati ahahā nirayā evameko kumudo nirayo.",
  "snp3.10:8.9": "Seyyathāpi, bhikkhu, vīsati kumudā nirayā evameko sogandhiko nirayo.",
  "snp3.10:8.10": "Seyyathāpi, bhikkhu, vīsati sogandhikā nirayā evameko uppalako nirayo.",
  "snp3.10:8.11": "Seyyathāpi, bhikkhu, vīsati uppalakā nirayā evameko puṇḍarīko nirayo.",
  "snp3.10:8.12": "Seyyathāpi, bhikkhu, vīsati puṇḍarīkā nirayā evameko padumo nirayo.",
  "snp3.10:8.13": "Padumaṃ kho pana bhikkhu nirayaṃ kokāliko bhikkhu upapanno sāriputtamoggallānesu cittaṃ āghātetvā”ti.",
  "snp3.10:8.14": "Idamavoca bhagavā.",
  "snp3.10:8.15": "Idaṃ vatvāna sugato athāparaṃ etadavoca satthā:",
  "snp3.10:9.1": "“Purisassa hi jātassa,",
  "snp3.10:9.2": "kuṭhārī jāyate mukhe;",
  "snp3.10:9.3": "Yāya chindati attānaṃ,",
  "snp3.10:9.4": "bālo dubbhāsitaṃ bhaṇaṃ.",
  "snp3.10:10.1": "Yo nindiyaṃ pasaṃsati,",
  "snp3.10:10.2": "Taṃ vā nindati yo pasaṃsiyo;",
  "snp3.10:10.3": "Vicināti mukhena so kaliṃ,",
  "snp3.10:10.4": "Kalinā tena sukhaṃ na vindati.",
  "snp3.10:11.1": "Appamatto ayaṃ kali,",
  "snp3.10:11.2": "Yo akkhesu dhanaparājayo;",
  "snp3.10:11.3": "Sabbassāpi sahāpi attanā,",
  "snp3.10:11.4": "Ayameva mahattaro kali;",
  "snp3.10:11.5": "Yo sugatesu manaṃ padosaye.",
  "snp3.10:12.1": "Sataṃ sahassānaṃ nirabbudānaṃ,",
  "snp3.10:12.2": "Chattiṃsati pañca ca abbudāni;",
  "snp3.10:12.3": "Yamariyagarahī nirayaṃ upeti,",
  "snp3.10:12.4": "Vācaṃ manañca paṇidhāya pāpakaṃ.",
  "snp3.10:13.1": "Abhūtavādī nirayaṃ upeti,",
  "snp3.10:13.2": "Yo vāpi katvā na karomicāha;",
  "snp3.10:13.3": "Ubhopi te pecca samā bhavanti,",
  "snp3.10:13.4": "Nihīnakammā manujā parattha.",
  "snp3.10:14.1": "Yo appaduṭṭhassa narassa dussati,",
  "snp3.10:14.2": "Suddhassa posassa anaṅgaṇassa;",
  "snp3.10:14.3": "Tameva bālaṃ pacceti pāpaṃ,",
  "snp3.10:14.4": "Sukhumo rajo paṭivātaṃva khitto.",
  "snp3.10:15.1": "Yo lobhaguṇe anuyutto,",
  "snp3.10:15.2": "So vacasā paribhāsati aññe;",
  "snp3.10:15.3": "Asaddho kadariyo avadaññū,",
  "snp3.10:15.4": "Macchari pesuṇiyaṃ anuyutto.",
  "snp3.10:16.1": "Mukhadugga vibhūta anariya,",
  "snp3.10:16.2": "Bhūnahu pāpaka dukkaṭakāri;",
  "snp3.10:16.3": "Purisanta kalī avajāta,",
  "snp3.10:16.4": "Mā bahubhāṇidha nerayikosi.",
  "snp3.10:17.1": "Rajamākirasī ahitāya,",
  "snp3.10:17.2": "Sante garahasi kibbisakārī;",
  "snp3.10:17.3": "Bahūni duccaritāni caritvā,",
  "snp3.10:17.4": "Gacchasi kho papataṃ cirarattaṃ.",
  "snp3.10:18.1": "Na hi nassati kassaci kammaṃ,",
  "snp3.10:18.2": "Eti hataṃ labhateva suvāmi;",
  "snp3.10:18.3": "Dukkhaṃ mando paraloke,",
  "snp3.10:18.4": "Attani passati kibbisakārī.",
  "snp3.10:19.1": "Ayosaṅkusamāhataṭṭhānaṃ,",
  "snp3.10:19.2": "Tiṇhadhāramayasūlamupeti;",
  "snp3.10:19.3": "Atha tattaayoguḷasannibhaṃ,",
  "snp3.10:19.4": "Bhojanamatthi tathā patirūpaṃ.",
  "snp3.10:20.1": "Na hi vaggu vadanti vadantā,",
  "snp3.10:20.2": "Nābhijavanti na tāṇamupenti;",
  "snp3.10:20.3": "Aṅgāre santhate sayanti,",
  "snp3.10:20.4": "Ginisampajjalitaṃ pavisanti.",
  "snp3.10:21.1": "Jālena ca onahiyāna,",
  "snp3.10:21.2": "Tattha hananti ayomayakuṭebhi;",
  "snp3.10:21.3": "Andhaṃva timisamāyanti,",
  "snp3.10:21.4": "Taṃ vitatañhi yathā mahikāyo.",
  "snp3.10:22.1": "Atha lohamayaṃ pana kumbhiṃ,",
  "snp3.10:22.2": "Ginisampajjalitaṃ pavisanti;",
  "snp3.10:22.3": "Paccanti hi tāsu cirarattaṃ,",
  "snp3.10:22.4": "Agginisamāsu samuppilavāte.",
  "snp3.10:23.1": "Atha pubbalohitamisse,",
  "snp3.10:23.2": "Tattha kiṃ paccati kibbisakārī;",
  "snp3.10:23.3": "Yaṃ yaṃ disakaṃ adhiseti,",
  "snp3.10:23.4": "Tattha kilissati samphusamāno.",
  "snp3.10:24.1": "Puḷavāvasathe salilasmiṃ,",
  "snp3.10:24.2": "Tattha kiṃ paccati kibbisakārī;",
  "snp3.10:24.3": "Gantuṃ na hi tīramapatthi,",
  "snp3.10:24.4": "Sabbasamā hi samantakapallā.",
  "snp3.10:25.1": "Asipattavanaṃ pana tiṇhaṃ,",
  "snp3.10:25.2": "Taṃ pavisanti samucchidagattā;",
  "snp3.10:25.3": "Jivhaṃ balisena gahetvā,",
  "snp3.10:25.4": "Ārajayārajayā vihananti.",
  "snp3.10:26.1": "Atha vetaraṇiṃ pana duggaṃ,",
  "snp3.10:26.2": "Tiṇhadhārakhuradhāramupenti;",
  "snp3.10:26.3": "Tattha mandā papatanti,",
  "snp3.10:26.4": "Pāpakarā pāpāni karitvā.",
  "snp3.10:27.1": "Khādanti hi tattha rudante,",
  "snp3.10:27.2": "Sāmā sabalā kākolagaṇā ca;",
  "snp3.10:27.3": "Soṇā siṅgālā paṭigiddhā,",
  "snp3.10:27.4": "Kulalā vāyasā ca vitudanti.",
  "snp3.10:28.1": "Kicchā vatayaṃ idha vutti,",
  "snp3.10:28.2": "Yaṃ jano phusati kibbisakārī;",
  "snp3.10:28.3": "Tasmā idha jīvitasese,",
  "snp3.10:28.4": "Kiccakaro siyā naro na cappamajje.",
  "snp3.10:29.1": "Te gaṇitā vidūhi tilavāhā,",
  "snp3.10:29.2": "Ye padume niraye upanītā;",
  "snp3.10:29.3": "Nahutāni hi koṭiyo pañca bhavanti,",
  "snp3.10:29.4": "Dvādasa koṭisatāni punaññā.",
  "snp3.10:30.1": "Yāva dukhā nirayā idha vuttā,",
  "snp3.10:30.2": "Tatthapi tāva ciraṃ vasitabbaṃ;",
  "snp3.10:30.3": "Tasmā sucipesalasādhuguṇesu,",
  "snp3.10:30.4": "Vācaṃ manaṃ satataṃ parirakkhe”ti.",
  "snp3.10:30.5": "Kokālikasuttaṃ dasamaṃ."
}