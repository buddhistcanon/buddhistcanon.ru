{
  "snp3.4:0.1": "Sutta Nipāta 3.4",
  "snp3.4:0.2": "Pūraḷāsa (sundarikabhāradvāja) sutta",
  "snp3.4:1.1": "Evaṃ me sutaṃ—",
  "snp3.4:1.2": " ekaṃ samayaṃ bhagavā kosalesu viharati sundarikāya nadiyā tīre.",
  "snp3.4:1.3": "Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati.",
  "snp3.4:1.4": "Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi:",
  "snp3.4:1.5": "“ko nu kho imaṃ habyasesaṃ bhuñjeyyā”ti?",
  "snp3.4:1.6": "Addasā kho sundarikabhāradvājo brāhmaṇo bhagavantaṃ avidūre aññatarasmiṃ rukkhamūle sasīsaṃ pārutaṃ nisinnaṃ;",
  "snp3.4:1.7": "disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami.",
  "snp3.4:2.1": "Atha kho bhagavā sundarikabhāradvājassa brāhmaṇassa padasaddena sīsaṃ vivari.",
  "snp3.4:2.2": "Atha kho sundarikabhāradvājo brāhmaṇo:",
  "snp3.4:2.3": "“muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi.",
  "snp3.4:2.4": "Atha kho sundarikabhāradvājassa brāhmaṇassa etadahosi:",
  "snp3.4:2.5": "“muṇḍāpi hi idhekacce brāhmaṇā bhavanti, yannūnāhaṃ upasaṅkamitvā jātiṃ puccheyyan”ti.",
  "snp3.4:2.6": "Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca:",
  "snp3.4:2.7": "“kiṃjacco bhavan”ti?",
  "snp3.4:3.1": "Atha kho bhagavā sundarikabhāradvājaṃ brāhmaṇaṃ gāthāhi ajjhabhāsi:",
  "snp3.4:4.1": "“Na brāhmaṇo nomhi na rājaputto,",
  "snp3.4:4.2": "Na vessāyano uda koci nomhi;",
  "snp3.4:4.3": "Gottaṃ pariññāya puthujjanānaṃ,",
  "snp3.4:4.4": "Akiñcano manta carāmi loke.",
  "snp3.4:5.1": "Saṅghāṭivāsī agaho carāmi,",
  "snp3.4:5.2": "Nivuttakeso abhinibbutatto;",
  "snp3.4:5.3": "Alippamāno idha māṇavehi,",
  "snp3.4:5.4": "Akallaṃ maṃ brāhmaṇa pucchasi gottapañhaṃ”.",
  "snp3.4:6.1": "“Pucchanti ve bho brāhmaṇā brāhmaṇebhi,",
  "snp3.4:6.2": "Saha brāhmaṇo no bhavan”ti.",
  "snp3.4:7.1": "“Brāhmaṇo hi ce tvaṃ brūsi,",
  "snp3.4:7.2": "Mañca brūsi abrāhmaṇaṃ;",
  "snp3.4:7.3": "Taṃ taṃ sāvittiṃ pucchāmi,",
  "snp3.4:7.4": "Tipadaṃ catuvīsatakkharaṃ”.",
  "snp3.4:8.1": "“Kiṃ nissitā isayo manujā,",
  "snp3.4:8.2": "Khattiyā brāhmaṇā devatānaṃ;",
  "snp3.4:8.3": "Yaññamakappayiṃsu puthū idha loke”.",
  "snp3.4:9.1": "“Yadantagū vedagū yaññakāle,",
  "snp3.4:9.2": "Yassāhutiṃ labhe tassijjheti brūmi”.",
  "snp3.4:10.1": "“Addhā hi tassa hutamijjhe,",
  "snp3.4:10.2": "Yaṃ tādisaṃ vedagumaddasāma;",
  "snp3.4:10.3": "Tumhādisānañhi adassanena,",
  "snp3.4:10.4": "Añño jano bhuñjati pūraḷāsaṃ”.",
  "snp3.4:11.1": "“Tasmātiha tvaṃ brāhmaṇa atthena,",
  "snp3.4:11.2": "Atthiko upasaṅkamma puccha;",
  "snp3.4:11.3": "Santaṃ vidhūmaṃ anīghaṃ nirāsaṃ,",
  "snp3.4:11.4": "Appevidha abhivinde sumedhaṃ”.",
  "snp3.4:12.1": "“Yaññe ratohaṃ bho gotama,",
  "snp3.4:12.2": "Yaññaṃ yiṭṭhukāmo nāhaṃ pajānāmi;",
  "snp3.4:12.3": "Anusāsatu maṃ bhavaṃ,",
  "snp3.4:12.4": "Yattha hutaṃ ijjhate brūhi me taṃ”.",
  "snp3.4:13.1": "“Tena hi tvaṃ, brāhmaṇa, odahassu sotaṃ; dhammaṃ te desessāmi—",
  "snp3.4:14.1": "Mā jātiṃ pucchī caraṇañca puccha,",
  "snp3.4:14.2": "Kaṭṭhā have jāyati jātavedo;",
  "snp3.4:14.3": "Nīcākulīnopi munī dhitīmā,",
  "snp3.4:14.4": "Ājāniyo hoti hirīnisedho.",
  "snp3.4:15.1": "Saccena danto damasā upeto,",
  "snp3.4:15.2": "Vedantagū vūsitabrahmacariyo;",
  "snp3.4:15.3": "Kālena tamhi habyaṃ pavecche,",
  "snp3.4:15.4": "Yo brāhmaṇo puññapekkho yajetha.",
  "snp3.4:16.1": "Ye kāme hitvā agahā caranti,",
  "snp3.4:16.2": "Susaññatattā tasaraṃva ujjuṃ;",
  "snp3.4:16.3": "Kālena tesu habyaṃ pavecche,",
  "snp3.4:16.4": "Yo brāhmaṇo puññapekkho yajetha.",
  "snp3.4:17.1": "Ye vītarāgā susamāhitindriyā,",
  "snp3.4:17.2": "Candova rāhuggahaṇā pamuttā;",
  "snp3.4:17.3": "Kālena tesu habyaṃ pavecche,",
  "snp3.4:17.4": "Yo brāhmaṇo puññapekkho yajetha.",
  "snp3.4:18.1": "Asajjamānā vicaranti loke,",
  "snp3.4:18.2": "Sadā satā hitvā mamāyitāni;",
  "snp3.4:18.3": "Kālena tesu habyaṃ pavecche,",
  "snp3.4:18.4": "Yo brāhmaṇo puññapekkho yajetha.",
  "snp3.4:19.1": "Yo kāme hitvā abhibhuyyacārī,",
  "snp3.4:19.2": "Yo vedi jātīmaraṇassa antaṃ;",
  "snp3.4:19.3": "Parinibbuto udakarahadova sīto,",
  "snp3.4:19.4": "Tathāgato arahati pūraḷāsaṃ.",
  "snp3.4:20.1": "Samo samehi visamehi dūre,",
  "snp3.4:20.2": "Tathāgato hoti anantapañño;",
  "snp3.4:20.3": "Anūpalitto idha vā huraṃ vā,",
  "snp3.4:20.4": "Tathāgato arahati pūraḷāsaṃ.",
  "snp3.4:21.1": "Yamhi na māyā vasati na māno,",
  "snp3.4:21.2": "Yo vītalobho amamo nirāso;",
  "snp3.4:21.3": "Paṇunnakodho abhinibbutatto,",
  "snp3.4:21.4": "Yo brāhmaṇo sokamalaṃ ahāsi;",
  "snp3.4:21.5": "Tathāgato arahati pūraḷāsaṃ.",
  "snp3.4:22.1": "Nivesanaṃ yo manaso ahāsi,",
  "snp3.4:22.2": "Pariggahā yassa na santi keci;",
  "snp3.4:22.3": "Anupādiyāno idha vā huraṃ vā,",
  "snp3.4:22.4": "Tathāgato arahati pūraḷāsaṃ.",
  "snp3.4:23.1": "Samāhito yo udatāri oghaṃ,",
  "snp3.4:23.2": "Dhammaṃ caññāsi paramāya diṭṭhiyā;",
  "snp3.4:23.3": "Khīṇāsavo antimadehadhārī,",
  "snp3.4:23.4": "Tathāgato arahati pūraḷāsaṃ.",
  "snp3.4:24.1": "Bhavāsavā yassa vacī kharā ca,",
  "snp3.4:24.2": "Vidhūpitā atthagatā na santi;",
  "snp3.4:24.3": "Sa vedagū sabbadhi vippamutto,",
  "snp3.4:24.4": "Tathāgato arahati pūraḷāsaṃ.",
  "snp3.4:25.1": "Saṅgātigo yassa na santi saṅgā,",
  "snp3.4:25.2": "Yo mānasattesu amānasatto;",
  "snp3.4:25.3": "Dukkhaṃ pariññāya sakhettavatthuṃ,",
  "snp3.4:25.4": "Tathāgato arahati pūraḷāsaṃ.",
  "snp3.4:26.1": "Āsaṃ anissāya vivekadassī,",
  "snp3.4:26.2": "Paravediyaṃ diṭṭhimupātivatto;",
  "snp3.4:26.3": "Ārammaṇā yassa na santi keci,",
  "snp3.4:26.4": "Tathāgato arahati pūraḷāsaṃ.",
  "snp3.4:27.1": "Paroparā yassa samecca dhammā,",
  "snp3.4:27.2": "Vidhūpitā atthagatā na santi;",
  "snp3.4:27.3": "Santo upādānakhaye vimutto,",
  "snp3.4:27.4": "Tathāgato arahati pūraḷāsaṃ.",
  "snp3.4:28.1": "Saṃyojanaṃ jātikhayantadassī,",
  "snp3.4:28.2": "Yopānudi rāgapathaṃ asesaṃ;",
  "snp3.4:28.3": "Suddho nidoso vimalo akāco,",
  "snp3.4:28.4": "Tathāgato arahati pūraḷāsaṃ.",
  "snp3.4:29.1": "Yo attano attānaṃ nānupassati,",
  "snp3.4:29.2": "Samāhito ujjugato ṭhitatto;",
  "snp3.4:29.3": "Sa ve anejo akhilo akaṅkho,",
  "snp3.4:29.4": "Tathāgato arahati pūraḷāsaṃ.",
  "snp3.4:30.1": "Mohantarā yassa na santi keci,",
  "snp3.4:30.2": "Sabbesu dhammesu ca ñāṇadassī;",
  "snp3.4:30.3": "Sarīrañca antimaṃ dhāreti,",
  "snp3.4:30.4": "Patto ca sambodhimanuttaraṃ sivaṃ;",
  "snp3.4:30.5": "Ettāvatā yakkhassa suddhi,",
  "snp3.4:30.6": "Tathāgato arahati pūraḷāsaṃ”.",
  "snp3.4:31.1": "“Hutañca mayhaṃ hutamatthu saccaṃ,",
  "snp3.4:31.2": "Yaṃ tādisaṃ vedagunaṃ alatthaṃ;",
  "snp3.4:31.3": "Brahmā hi sakkhi paṭigaṇhātu me bhagavā,",
  "snp3.4:31.4": "Bhuñjatu me bhagavā pūraḷāsaṃ”.",
  "snp3.4:32.1": "“Gāthābhigītaṃ me abhojaneyyaṃ,",
  "snp3.4:32.2": "Sampassataṃ brāhmaṇa nesa dhammo;",
  "snp3.4:32.3": "Gāthābhigītaṃ panudanti buddhā,",
  "snp3.4:32.4": "Dhamme satī brāhmaṇa vuttiresā.",
  "snp3.4:33.1": "Aññena ca kevalinaṃ mahesiṃ,",
  "snp3.4:33.2": "Khīṇāsavaṃ kukkuccavūpasantaṃ;",
  "snp3.4:33.3": "Annena pānena upaṭṭhahassu,",
  "snp3.4:33.4": "Khettañhi taṃ puññapekkhassa hoti”.",
  "snp3.4:34.1": "“Sādhāhaṃ bhagavā tathā vijaññaṃ,",
  "snp3.4:34.2": "Yo dakkhiṇaṃ bhuñjeyya mādisassa;",
  "snp3.4:34.3": "Yaṃ yaññakāle pariyesamāno,",
  "snp3.4:34.4": "Pappuyya tava sāsanaṃ”.",
  "snp3.4:35.1": "“Sārambhā yassa vigatā,",
  "snp3.4:35.2": "Cittaṃ yassa anāvilaṃ;",
  "snp3.4:35.3": "Vippamutto ca kāmehi,",
  "snp3.4:35.4": "Thinaṃ yassa panūditaṃ.",
  "snp3.4:36.1": "Sīmantānaṃ vinetāraṃ,",
  "snp3.4:36.2": "Jātimaraṇakovidaṃ;",
  "snp3.4:36.3": "Muniṃ moneyyasampannaṃ,",
  "snp3.4:36.4": "Tādisaṃ yaññamāgataṃ.",
  "snp3.4:37.1": "Bhakuṭiṃ vinayitvāna,",
  "snp3.4:37.2": "Pañjalikā namassatha;",
  "snp3.4:37.3": "Pūjetha annapānena,",
  "snp3.4:37.4": "Evaṃ ijjhanti dakkhiṇā”.",
  "snp3.4:38.1": "“Buddho bhavaṃ arahati pūraḷāsaṃ,",
  "snp3.4:38.2": "Puññakhettamanuttaraṃ;",
  "snp3.4:38.3": "Āyāgo sabbalokassa,",
  "snp3.4:38.4": "Bhoto dinnaṃ mahapphalan”ti.",
  "snp3.4:39.1": "Atha kho sundarikabhāradvājo brāhmaṇo bhagavantaṃ etadavoca:",
  "snp3.4:39.2": "“abhikkantaṃ, bho gotama, abhikkantaṃ, bho gotama.",
  "snp3.4:39.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito.",
  "snp3.4:39.4": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca.",
  "snp3.4:39.5": "Labheyyāhaṃ bhoto gotamassa santike pabbajjaṃ, labheyyaṃ upasampadan”ti.",
  "snp3.4:39.6": "Alattha kho sundarikabhāradvājo brāhmaṇo …pe…",
  "snp3.4:39.7": "arahataṃ ahosīti.",
  "snp3.4:39.8": "Sundarikabhāradvājasuttaṃ catutthaṃ."
}