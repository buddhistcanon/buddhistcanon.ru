{
  "snp3.3:0.1": "Sutta Nipāta 3.3",
  "snp3.3:0.2": "Subhāsitasutta",
  "snp3.3:1.1": "Evaṃ me sutaṃ—",
  "snp3.3:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "snp3.3:1.3": "Tatra kho bhagavā bhikkhū āmantesi:",
  "snp3.3:1.4": "“bhikkhavo”ti.",
  "snp3.3:1.5": "“Bhadante”ti te bhikkhūbhagavato paccassosuṃ.",
  "snp3.3:1.6": "Bhagavā etadavoca:",
  "snp3.3:2.1": "“Catūhi, bhikkhave, aṅgehi samannāgatā vācā subhāsitā hoti, na dubbhāsitā, anavajjā ca ananuvajjā ca viññūnaṃ.",
  "snp3.3:2.2": "Katamehi catūhi?",
  "snp3.3:2.3": "Idha, bhikkhave, bhikkhu subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva bhāsati no appiyaṃ, saccaṃyeva bhāsati no alikaṃ.",
  "snp3.3:2.4": "Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti.",
  "snp3.3:2.5": "Idamavoca bhagavā.",
  "snp3.3:2.6": "Idaṃ vatvāna sugato, athāparaṃ etadavoca satthā:",
  "snp3.3:3.1": "“Subhāsitaṃ uttamamāhu santo,",
  "snp3.3:3.2": "Dhammaṃ bhaṇe nādhammaṃ taṃ dutiyaṃ;",
  "snp3.3:3.3": "Piyaṃ bhaṇe nāppiyaṃ taṃ tatiyaṃ,",
  "snp3.3:3.4": "Saccaṃ bhaṇe nālikaṃ taṃ catutthan”ti.",
  "snp3.3:4.1": "Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ etadavoca:",
  "snp3.3:4.2": "“paṭibhāti maṃ, bhagavā, paṭibhāti maṃ, sugatā”ti.",
  "snp3.3:4.3": "“Paṭibhātu taṃ, vaṅgīsā”ti bhagavā avoca.",
  "snp3.3:4.4": "Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi:",
  "snp3.3:5.1": "“Tameva vācaṃ bhāseyya,",
  "snp3.3:5.2": "yāyattānaṃ na tāpaye;",
  "snp3.3:5.3": "Pare ca na vihiṃseyya,",
  "snp3.3:5.4": "sā ve vācā subhāsitā.",
  "snp3.3:6.1": "Piyavācameva bhāseyya,",
  "snp3.3:6.2": "yā vācā paṭinanditā;",
  "snp3.3:6.3": "Yaṃ anādāya pāpāni,",
  "snp3.3:6.4": "paresaṃ bhāsate piyaṃ.",
  "snp3.3:7.1": "Saccaṃ ve amatā vācā,",
  "snp3.3:7.2": "esa dhammo sanantano;",
  "snp3.3:7.3": "Sacce atthe ca dhamme ca,",
  "snp3.3:7.4": "āhu santo patiṭṭhitā.",
  "snp3.3:8.1": "Yaṃ buddho bhāsati vācaṃ,",
  "snp3.3:8.2": "Khemaṃ nibbānapattiyā;",
  "snp3.3:8.3": "Dukkhassantakiriyāya,",
  "snp3.3:8.4": "Sā ve vācānamuttamā”ti.",
  "snp3.3:8.5": "Subhāsitasuttaṃ tatiyaṃ."
}