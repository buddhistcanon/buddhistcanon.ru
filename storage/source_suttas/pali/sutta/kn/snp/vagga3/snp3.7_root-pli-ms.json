{
  "snp3.7:0.1": "Sutta Nipāta 3.7",
  "snp3.7:0.2": "Selasutta",
  "snp3.7:1.1": "Evaṃ me sutaṃ—",
  "snp3.7:1.2": " ekaṃ samayaṃ bhagavā aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi yena āpaṇaṃ nāma aṅguttarāpānaṃ nigamo tadavasari.",
  "snp3.7:1.3": "Assosi kho keṇiyo jaṭilo:",
  "snp3.7:1.4": "“samaṇo khalu, bho, gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi āpaṇaṃ anuppatto.",
  "snp3.7:1.5": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato:",
  "snp3.7:1.6": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti.",
  "snp3.7:1.7": "So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.",
  "snp3.7:1.8": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
  "snp3.7:1.9": "Sādhu kho pana tathārūpānaṃ arahataṃ dassanaṃ hotī”ti.",
  "snp3.7:2.1": "Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṃ sammodi.",
  "snp3.7:2.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "snp3.7:2.3": "Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi.",
  "snp3.7:2.4": "Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca:",
  "snp3.7:2.5": "“adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti.",
  "snp3.7:2.6": "Evaṃ vutte, bhagavā keṇiyaṃ jaṭilaṃ etadavoca:",
  "snp3.7:2.7": "“mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno”ti.",
  "snp3.7:3.1": "Dutiyampi kho keṇiyo jaṭilo bhagavantaṃ etadavoca:",
  "snp3.7:3.2": "“kiñcāpi, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno;",
  "snp3.7:3.3": "adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti.",
  "snp3.7:3.4": "Dutiyampi kho bhagavā keṇiyaṃ jaṭilaṃ etadavoca:",
  "snp3.7:3.5": "“mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno”ti.",
  "snp3.7:4.1": "Tatiyampi kho keṇiyo jaṭilo bhagavantaṃ etadavoca:",
  "snp3.7:4.2": "“kiñcāpi, bho gotama, mahā bhikkhusaṃgho aḍḍhateḷasāni bhikkhusatāni, ahañca brāhmaṇesu abhippasanno,",
  "snp3.7:4.3": "adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti.",
  "snp3.7:4.4": "Adhivāsesi bhagavā tuṇhībhāvena.",
  "snp3.7:4.5": "Atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi:",
  "snp3.7:4.6": "“suṇantu me bhavanto mittāmaccā ñātisālohitā,",
  "snp3.7:4.7": "samaṇo me gotamo nimantito svātanāya bhattaṃ saddhiṃ bhikkhusaṃghena,",
  "snp3.7:4.8": "yena me kāyaveyyāvaṭikaṃ kareyyāthā”ti.",
  "snp3.7:4.9": "“Evaṃ, bho”ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṃ patiṭṭhāpenti, appekacce āsanāni paññāpenti.",
  "snp3.7:4.10": "Keṇiyo pana jaṭilo sāmaṃyeva maṇḍalamāḷaṃ paṭiyādeti.",
  "snp3.7:5.1": "Tena kho pana samayena selo brāhmaṇo āpaṇe paṭivasati, tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo, tīṇi ca māṇavakasatāni mante vāceti.",
  "snp3.7:6.1": "Tena kho pana samayena keṇiyo jaṭilo sele brāhmaṇe abhippasanno hoti.",
  "snp3.7:6.2": "Atha kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno anuvicaramāno yena keṇiyassa jaṭilassa assamo tenupasaṅkami.",
  "snp3.7:6.3": "Addasā kho selo brāhmaṇo keṇiyassa jaṭilassa assame appekacce uddhanāni khaṇante …pe… appekacce āsanāni paññapente, keṇiyaṃ pana jaṭilaṃ sāmaṃyeva maṇḍalamāḷaṃ paṭiyādentaṃ.",
  "snp3.7:6.4": "Disvāna keṇiyaṃ jaṭilaṃ etadavoca:",
  "snp3.7:6.5": "“kiṃ nu kho bhoto keṇiyassa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā”ti?",
  "snp3.7:7.1": "“Na me, bho sela, āvāho vā bhavissati vivāho vā, nāpi rājā māgadho seniyo bimbisāro nimantito svātanāya saddhiṃ balakāyena;",
  "snp3.7:7.2": "api ca kho me mahāyañño paccupaṭṭhito.",
  "snp3.7:7.3": "Atthi samaṇo gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi āpaṇaṃ anuppatto.",
  "snp3.7:7.4": "Taṃ kho pana bhavantaṃ gotamaṃ …pe…",
  "snp3.7:7.5": "buddho bhagavāti.",
  "snp3.7:7.6": "So me nimantito svātanāya bhattaṃ saddhiṃ bhikkhusaṅghenā”ti.",
  "snp3.7:7.7": "“Buddhoti, bho keṇiya, vadesi”?",
  "snp3.7:7.8": "“Buddhoti, bho sela, vadāmi”.",
  "snp3.7:7.9": "“Buddhoti, bho keṇiya, vadesi”?",
  "snp3.7:7.10": "“Buddhoti, bho sela, vadāmī”ti.",
  "snp3.7:8.1": "Atha kho selassa brāhmaṇassa etadahosi:",
  "snp3.7:8.2": "“ghosopi kho eso dullabho lokasmiṃ, yadidaṃ buddhoti.",
  "snp3.7:8.3": "Āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā.",
  "snp3.7:8.4": "Sace agāraṃ ajjhāvasati rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "snp3.7:8.5": "Tassimāni satta ratanāni bhavanti, seyyathidaṃ—",
  "snp3.7:8.6": "cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ.",
  "snp3.7:8.7": "Parosahassaṃ kho panassa puttā bhavanti sūrā vīraṅgarūpā parasenappamaddanā.",
  "snp3.7:8.8": "So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati.",
  "snp3.7:8.9": "Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado.",
  "snp3.7:8.10": "Kahaṃ pana, bho keṇiya, etarahi so bhavaṃ gotamo viharati arahaṃ sammāsambuddho”ti?",
  "snp3.7:9.1": "Evaṃ vutte, keṇiyo jaṭilo dakkhiṇaṃ bāhuṃ paggahetvā selaṃ brāhmaṇaṃ etadavoca:",
  "snp3.7:9.2": "“yenesā, bho sela, nīlavanarājī”ti.",
  "snp3.7:9.3": "Atha kho selo brāhmaṇo tīhi māṇavakasatehi saddhiṃ yena bhagavā tenupasaṅkami.",
  "snp3.7:9.4": "Atha kho selo brāhmaṇo te māṇavake āmantesi:",
  "snp3.7:9.5": "“appasaddā bhonto āgacchantu, pade padaṃ nikkhipantā.",
  "snp3.7:9.6": "Durāsadā hi te bhagavanto sīhāva ekacarā.",
  "snp3.7:9.7": "Yadā cāhaṃ, bho, samaṇena gotamena saddhiṃ manteyyaṃ, mā me bhonto antarantarā kathaṃ opātetha;",
  "snp3.7:9.8": "kathāpariyosānaṃ me bhavanto āgamentū”ti.",
  "snp3.7:10.1": "Atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi.",
  "snp3.7:10.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "snp3.7:10.3": "Ekamantaṃ nisinno kho selo brāhmaṇo bhagavato kāye dvattiṃsamahāpurisalakkhaṇāni samannesi.",
  "snp3.7:10.4": "Addasā kho selo brāhmaṇo bhagavato kāye dvattiṃsamahāpurisalakkhaṇāni yebhuyyena ṭhapetvā dve.",
  "snp3.7:10.5": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "snp3.7:10.6": "kosohite ca vatthaguyhe pahūtajivhatāya cāti.",
  "snp3.7:11.1": "Atha kho bhagavato etadahosi:",
  "snp3.7:11.2": "“passati kho me ayaṃ selo brāhmaṇodvattiṃsamahāpurisalakkhaṇāni yebhuyyena ṭhapetvā dve.",
  "snp3.7:11.3": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "snp3.7:11.4": "kosohite ca vatthaguyhe pahūtajivhatāya cā”ti.",
  "snp3.7:11.5": "Atha kho bhagavā tathārūpaṃiddhābhisaṅkhāraṃ abhisaṅkhāsi, yathā addasa selo brāhmaṇo bhagavato kosohitaṃ vatthaguyhaṃ.",
  "snp3.7:11.6": "Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṃ jivhāya chādesi.",
  "snp3.7:12.1": "Atha kho selassa brāhmaṇassa etadahosi:",
  "snp3.7:12.2": "“samannāgato kho samaṇo gotamo dvattiṃsamahāpurisalakkhaṇehi paripuṇṇehi, no aparipuṇṇehi.",
  "snp3.7:12.3": "No ca kho naṃ jānāmi buddho vā no vā.",
  "snp3.7:12.4": "Sutaṃ kho pana metaṃ brāhmaṇānaṃ vuḍḍhānaṃ mahallakānaṃ ācariyapācariyānaṃ bhāsamānānaṃ:",
  "snp3.7:12.5": "‘ye te bhavanti arahanto sammāsambuddhā, te sake vaṇṇe bhaññamāne attānaṃ pātukarontī’ti.",
  "snp3.7:12.6": "Yannūnāhaṃ samaṇaṃ gotamaṃ sammukhā sāruppāhi gāthāhi abhitthaveyyan”ti.",
  "snp3.7:12.7": "Atha kho selo brāhmaṇo bhagavantaṃ sammukhā sāruppāhi gāthāhi abhitthavi:",
  "snp3.7:13.1": "“Paripuṇṇakāyo suruci,",
  "snp3.7:13.2": "Sujāto cārudassano;",
  "snp3.7:13.3": "Suvaṇṇavaṇṇosi bhagavā,",
  "snp3.7:13.4": "Susukkadāṭhosi vīriyavā.",
  "snp3.7:14.1": "Narassa hi sujātassa,",
  "snp3.7:14.2": "ye bhavanti viyañjanā;",
  "snp3.7:14.3": "Sabbe te tava kāyasmiṃ,",
  "snp3.7:14.4": "mahāpurisalakkhaṇā.",
  "snp3.7:15.1": "Pasannanetto sumukho,",
  "snp3.7:15.2": "brahā uju patāpavā;",
  "snp3.7:15.3": "Majjhe samaṇasaṃghassa,",
  "snp3.7:15.4": "ādiccova virocasi.",
  "snp3.7:16.1": "Kalyāṇadassano bhikkhu,",
  "snp3.7:16.2": "kañcanasannibhattaco;",
  "snp3.7:16.3": "Kiṃ te samaṇabhāvena,",
  "snp3.7:16.4": "evaṃ uttamavaṇṇino.",
  "snp3.7:17.1": "Rājā arahasi bhavituṃ,",
  "snp3.7:17.2": "cakkavattī rathesabho;",
  "snp3.7:17.3": "Cāturanto vijitāvī,",
  "snp3.7:17.4": "jambusaṇḍassa issaro.",
  "snp3.7:18.1": "Khattiyā bhogirājāno,",
  "snp3.7:18.2": "anuyantā bhavantu te;",
  "snp3.7:18.3": "Rājābhirājā manujindo,",
  "snp3.7:18.4": "rajjaṃ kārehi gotama”.",
  "snp3.7:19.1": "“Rājāhamasmi selāti,",
  "snp3.7:19.2": "Dhammarājā anuttaro;",
  "snp3.7:19.3": "Dhammena cakkaṃ vattemi,",
  "snp3.7:19.4": "Cakkaṃ appaṭivattiyaṃ”.",
  "snp3.7:20.1": "“Sambuddho paṭijānāsi,",
  "snp3.7:20.2": "Dhammarājā anuttaro;",
  "snp3.7:20.3": "‘Dhammena cakkaṃ vattemi’,",
  "snp3.7:20.4": "Iti bhāsasi gotama.",
  "snp3.7:21.1": "Ko nu senāpati bhoto,",
  "snp3.7:21.2": "Sāvako satthuranvayo;",
  "snp3.7:21.3": "Ko te tamanuvatteti,",
  "snp3.7:21.4": "Dhammacakkaṃ pavattitaṃ”.",
  "snp3.7:22.1": "“Mayā pavattitaṃ cakkaṃ,",
  "snp3.7:22.2": "Dhammacakkaṃ anuttaraṃ;",
  "snp3.7:22.3": "Sāriputto anuvatteti,",
  "snp3.7:22.4": "Anujāto tathāgataṃ.",
  "snp3.7:23.1": "Abhiññeyyaṃ abhiññātaṃ,",
  "snp3.7:23.2": "Bhāvetabbañca bhāvitaṃ;",
  "snp3.7:23.3": "Pahātabbaṃ pahīnaṃ me,",
  "snp3.7:23.4": "Tasmā buddhosmi brāhmaṇa.",
  "snp3.7:24.1": "Vinayassu mayi kaṅkhaṃ,",
  "snp3.7:24.2": "Adhimuccassu brāhmaṇa;",
  "snp3.7:24.3": "Dullabhaṃ dassanaṃ hoti,",
  "snp3.7:24.4": "Sambuddhānaṃ abhiṇhaso.",
  "snp3.7:25.1": "Yesaṃ ve dullabho loke,",
  "snp3.7:25.2": "Pātubhāvo abhiṇhaso;",
  "snp3.7:25.3": "Sohaṃ brāhmaṇa sambuddho,",
  "snp3.7:25.4": "Sallakatto anuttaro.",
  "snp3.7:26.1": "Brahmabhūto atitulo,",
  "snp3.7:26.2": "Mārasenappamaddano;",
  "snp3.7:26.3": "Sabbāmitte vasīkatvā,",
  "snp3.7:26.4": "Modāmi akutobhayo”.",
  "snp3.7:27.1": "“Imaṃ bhavanto nisāmetha,",
  "snp3.7:27.2": "Yathā bhāsati cakkhumā;",
  "snp3.7:27.3": "Sallakatto mahāvīro,",
  "snp3.7:27.4": "Sīhova nadatī vane.",
  "snp3.7:28.1": "Brahmabhūtaṃ atitulaṃ,",
  "snp3.7:28.2": "Mārasenappamaddanaṃ;",
  "snp3.7:28.3": "Ko disvā nappasīdeyya,",
  "snp3.7:28.4": "Api kaṇhābhijātiko.",
  "snp3.7:29.1": "Yo maṃ icchati anvetu,",
  "snp3.7:29.2": "Yo vā nicchati gacchatu;",
  "snp3.7:29.3": "Idhāhaṃ pabbajissāmi,",
  "snp3.7:29.4": "Varapaññassa santike”.",
  "snp3.7:30.1": "“Evañce ruccati bhoto,",
  "snp3.7:30.2": "Sammāsambuddhasāsane;",
  "snp3.7:30.3": "Mayampi pabbajissāma,",
  "snp3.7:30.4": "Varapaññassa santike”.",
  "snp3.7:31.1": "Brāhmaṇā tisatā ime,",
  "snp3.7:31.2": "Yācanti pañjalīkatā;",
  "snp3.7:31.3": "“Brahmacariyaṃ carissāma,",
  "snp3.7:31.4": "Bhagavā tava santike”.",
  "snp3.7:32.1": "“Svākkhātaṃ brahmacariyaṃ,",
  "snp3.7:32.2": "Sandiṭṭhikamakālikaṃ;",
  "snp3.7:32.3": "Yattha amoghā pabbajjā,",
  "snp3.7:32.4": "Appamattassa sikkhato”ti.",
  "snp3.7:33.1": "Alattha kho selo brāhmaṇo sapariso bhagavato santike pabbajjaṃ, alattha upasampadaṃ.",
  "snp3.7:33.2": "Atha kho keṇiyo jaṭilo tassā rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi:",
  "snp3.7:33.3": "“kālo, bho gotama, niṭṭhitaṃ bhattan”ti.",
  "snp3.7:33.4": "Atha kho bhagavā pubbaṇhasamayaṃ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ bhikkhusaṅghena.",
  "snp3.7:34.1": "Atha kho keṇiyo jaṭilo buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi.",
  "snp3.7:34.2": "Atha kho keṇiyo jaṭilo bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi.",
  "snp3.7:34.3": "Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi:",
  "snp3.7:35.1": "“Aggihuttamukhā yaññā,",
  "snp3.7:35.2": "Sāvittī chandaso mukhaṃ;",
  "snp3.7:35.3": "Rājā mukhaṃ manussānaṃ,",
  "snp3.7:35.4": "Nadīnaṃ sāgaro mukhaṃ.",
  "snp3.7:36.1": "Nakkhattānaṃ mukhaṃ cando,",
  "snp3.7:36.2": "Ādicco tapataṃ mukhaṃ;",
  "snp3.7:36.3": "Puññaṃ ākaṅkhamānānaṃ,",
  "snp3.7:36.4": "Saṅgho ve yajataṃ mukhan”ti.",
  "snp3.7:37.1": "Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi.",
  "snp3.7:37.2": "Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva …pe…",
  "snp3.7:37.3": "aññataro kho panāyasmā selo sapariso arahataṃ ahosi.",
  "snp3.7:38.1": "Atha kho āyasmā selo sapariso yena bhagavā tenupasaṅkami, upasaṅkamitvā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi:",
  "snp3.7:39.1": "“Yaṃ taṃ saraṇamāgamha,",
  "snp3.7:39.2": "Ito aṭṭhami cakkhuma;",
  "snp3.7:39.3": "Sattarattena bhagavā,",
  "snp3.7:39.4": "Dantamha tava sāsane.",
  "snp3.7:40.1": "Tuvaṃ buddho tuvaṃ satthā,",
  "snp3.7:40.2": "Tuvaṃ mārābhibhū muni;",
  "snp3.7:40.3": "Tuvaṃ anusaye chetvā,",
  "snp3.7:40.4": "Tiṇṇo tāresimaṃ pajaṃ.",
  "snp3.7:41.1": "Upadhī te samatikkantā,",
  "snp3.7:41.2": "Āsavā te padālitā;",
  "snp3.7:41.3": "Sīhosi anupādāno,",
  "snp3.7:41.4": "Pahīnabhayabheravo.",
  "snp3.7:42.1": "Bhikkhavo tisatā ime,",
  "snp3.7:42.2": "Tiṭṭhanti pañjalīkatā;",
  "snp3.7:42.3": "Pāde vīra pasārehi,",
  "snp3.7:42.4": "Nāgā vandantu satthuno”ti.",
  "snp3.7:42.5": "Selasuttaṃ sattamaṃ."
}