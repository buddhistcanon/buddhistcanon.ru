{
  "snp1.4:0.1": "Sutta Nipāta 1.4",
  "snp1.4:0.2": "Kasibhāradvājasutta",
  "snp1.4:1.1": "Evaṃ me sutaṃ—",
  "snp1.4:1.2": " ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme.",
  "snp1.4:1.3": "Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle.",
  "snp1.4:1.4": "Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.",
  "snp1.4:1.5": "Tena kho pana samayena kasibhāradvājassa brāhmaṇassa parivesanā vattati.",
  "snp1.4:1.6": "Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi.",
  "snp1.4:2.1": "Addasā kho kasibhāradvājo brāhmaṇo bhagavantaṃ piṇḍāya ṭhitaṃ.",
  "snp1.4:2.2": "Disvāna bhagavantaṃ etadavoca:",
  "snp1.4:2.3": "“ahaṃ kho, samaṇa, kasāmi ca vapāmi ca;",
  "snp1.4:2.4": "kasitvā ca vapitvā ca bhuñjāmi.",
  "snp1.4:2.5": "Tvampi, samaṇa, kasassu ca vapassu ca;",
  "snp1.4:2.6": "kasitvā ca vapitvā ca bhuñjassū”ti.",
  "snp1.4:3.1": "“Ahampi kho, brāhmaṇa, kasāmi ca vapāmi ca;",
  "snp1.4:3.2": "kasitvā ca vapitvā ca bhuñjāmī”ti.",
  "snp1.4:3.3": "“Na kho pana mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā.",
  "snp1.4:3.4": "Atha ca pana bhavaṃ gotamo evamāha:",
  "snp1.4:3.5": "‘ahampi kho, brāhmaṇa, kasāmi ca vapāmi ca;",
  "snp1.4:3.6": "kasitvā ca vapitvā ca bhuñjāmī’”ti.",
  "snp1.4:4.1": "Atha kho kasibhāradvājo brāhmaṇo bhagavantaṃ gāthāya ajjhabhāsi:",
  "snp1.4:5.1": "“Kassako paṭijānāsi,",
  "snp1.4:5.2": "na ca passāma te kasiṃ;",
  "snp1.4:5.3": "Kasiṃ no pucchito brūhi,",
  "snp1.4:5.4": "yathā jānemu te kasiṃ”.",
  "snp1.4:6.1": "“Saddhā bījaṃ tapo vuṭṭhi,",
  "snp1.4:6.2": "paññā me yuganaṅgalaṃ;",
  "snp1.4:6.3": "Hirī īsā mano yottaṃ,",
  "snp1.4:6.4": "sati me phālapācanaṃ.",
  "snp1.4:7.1": "Kāyagutto vacīgutto,",
  "snp1.4:7.2": "āhāre udare yato;",
  "snp1.4:7.3": "Saccaṃ karomi niddānaṃ,",
  "snp1.4:7.4": "soraccaṃ me pamocanaṃ.",
  "snp1.4:8.1": "Vīriyaṃ me dhuradhorayhaṃ,",
  "snp1.4:8.2": "yogakkhemādhivāhanaṃ;",
  "snp1.4:8.3": "Gacchati anivattantaṃ,",
  "snp1.4:8.4": "yattha gantvā na socati.",
  "snp1.4:9.1": "Evamesā kasī kaṭṭhā,",
  "snp1.4:9.2": "Sā hoti amatapphalā;",
  "snp1.4:9.3": "Etaṃ kasiṃ kasitvāna,",
  "snp1.4:9.4": "Sabbadukkhā pamuccatī”ti.",
  "snp1.4:10.1": "Atha kho kasibhāradvājo brāhmaṇo mahatiyā kaṃsapātiyā pāyasaṃ vaḍḍhetvā bhagavato upanāmesi:",
  "snp1.4:10.2": "“bhuñjatu bhavaṃ gotamo pāyasaṃ.",
  "snp1.4:10.3": "Kassako bhavaṃ;",
  "snp1.4:10.4": "yañhi bhavaṃ gotamo amatapphalaṃ kasiṃ kasatī”ti.",
  "snp1.4:11.1": "“Gāthābhigītaṃ me abhojaneyyaṃ,",
  "snp1.4:11.2": "Sampassataṃ brāhmaṇa nesa dhammo;",
  "snp1.4:11.3": "Gāthābhigītaṃ panudanti buddhā,",
  "snp1.4:11.4": "Dhamme satī brāhmaṇa vuttiresā.",
  "snp1.4:12.1": "Aññena ca kevalinaṃ mahesiṃ,",
  "snp1.4:12.2": "Khīṇāsavaṃ kukkuccavūpasantaṃ;",
  "snp1.4:12.3": "Annena pānena upaṭṭhahassu,",
  "snp1.4:12.4": "Khettaṃ hi taṃ puññapekkhassa hotī”ti.",
  "snp1.4:13.1": "“Atha kassa cāhaṃ, bho gotama, imaṃ pāyasaṃ dammī”ti?",
  "snp1.4:13.2": "“Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṃ gaccheyya, aññatra tathāgatassa vā tathāgatasāvakassa vā.",
  "snp1.4:13.3": "Tena hi tvaṃ, brāhmaṇa, taṃ pāyasaṃ appaharite vā chaḍḍehi appāṇake vā udake opilāpehī”ti.",
  "snp1.4:14.1": "Atha kho kasibhāradvājo brāhmaṇo taṃ pāyasaṃ appāṇake udake opilāpesi.",
  "snp1.4:14.2": "Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.",
  "snp1.4:14.3": "Seyyathāpi nāma phālo divasaṃ santatto udake pakkhitto cicciṭāyati ciṭiciṭāyati sandhūpāyati sampadhūpāyati;",
  "snp1.4:14.4": "evamevaṃ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.",
  "snp1.4:15.1": "Atha kho kasibhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṃ etadavoca:",
  "snp1.4:15.2": "“abhikkantaṃ, bho gotama, abhikkantaṃ, bho gotama.",
  "snp1.4:15.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito.",
  "snp1.4:15.4": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca, labheyyāhaṃ bhoto gotamassa santike pabbajjaṃ, labheyyaṃ upasampadan”ti.",
  "snp1.4:16.1": "Alattha kho kasibhāradvājo brāhmaṇo bhagavato santike pabbajjaṃ, alatthaupasampadaṃ.",
  "snp1.4:16.2": "Acirūpasampanno kho panāyasmā bhāradvājo eko vūpakaṭṭho appamattoātāpī pahitatto viharanto nacirasseva—",
  "snp1.4:16.3": "yassatthāya kulaputtā sammadevaagārasmā anagāriyaṃ pabbajanti, tadanuttaraṃ—",
  "snp1.4:16.4": "brahmacariyapariyosānaṃ diṭṭhevadhamme sayaṃ abhiññā sacchikatvā upasampajja vihāsi.",
  "snp1.4:16.5": "“Khīṇā jāti, vusitaṃbrahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.",
  "snp1.4:16.6": "Aññataro capanāyasmā bhāradvājo arahataṃ ahosīti.",
  "snp1.4:16.7": "Kasibhāradvājasuttaṃ catutthaṃ."
}