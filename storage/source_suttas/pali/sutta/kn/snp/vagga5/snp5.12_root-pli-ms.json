{
  "snp5.12:0.1": "Sutta Nipāta 5.12",
  "snp5.12:0.2": "Jatukaṇṇimāṇavapucchā",
  "snp5.12:1.1": "“Sutvānahaṃ vīramakāmakāmiṃ,",
  "snp5.12:1.2": "Oghātigaṃ puṭṭhumakāmamāgamaṃ;",
  "snp5.12:1.3": "Santipadaṃ brūhi sahajanetta,",
  "snp5.12:1.4": "Yathātacchaṃ bhagavā brūhi metaṃ.",
  "snp5.12:2.1": "Bhagavā hi kāme abhibhuyya iriyati,",
  "snp5.12:2.2": "Ādiccova pathaviṃ tejī tejasā;",
  "snp5.12:2.3": "Parittapaññassa me bhūripañña,",
  "snp5.12:2.4": "Ācikkha dhammaṃ yamahaṃ vijaññaṃ;",
  "snp5.12:2.5": "Jātijarāya idha vippahānaṃ”.",
  "snp5.12:3.1": "“Kāmesu vinaya gedhaṃ,",
  "snp5.12:3.2": "Nekkhammaṃ daṭṭhu khemato;",
  "snp5.12:3.3": "Uggahītaṃ nirattaṃ vā,",
  "snp5.12:3.4": "Mā te vijjittha kiñcanaṃ.",
  "snp5.12:4.1": "Yaṃ pubbe taṃ visosehi,",
  "snp5.12:4.2": "pacchā te māhu kiñcanaṃ;",
  "snp5.12:4.3": "Majjhe ce no gahessasi,",
  "snp5.12:4.4": "upasanto carissasi.",
  "snp5.12:5.1": "Sabbaso nāmarūpasmiṃ,",
  "snp5.12:5.2": "Vītagedhassa brāhmaṇa;",
  "snp5.12:5.3": "Āsavāssa na vijjanti,",
  "snp5.12:5.4": "Yehi maccuvasaṃ vaje”ti.",
  "snp5.12:5.5": "Jatukaṇṇimāṇavapucchā ekādasamā."
}