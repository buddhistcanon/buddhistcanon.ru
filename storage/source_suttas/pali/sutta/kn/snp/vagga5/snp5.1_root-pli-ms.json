{
  "snp5.1:0.1": "Sutta Nipāta 5.1",
  "snp5.1:0.2": "Vatthugāthā",
  "snp5.1:1.1": "Kosalānaṃ purā rammā,",
  "snp5.1:1.2": "agamā dakkhiṇāpathaṃ;",
  "snp5.1:1.3": "Ākiñcaññaṃ patthayāno,",
  "snp5.1:1.4": "brāhmaṇo mantapāragū.",
  "snp5.1:2.1": "So assakassa visaye,",
  "snp5.1:2.2": "aḷakassa samāsane;",
  "snp5.1:2.3": "Vasi godhāvarīkūle,",
  "snp5.1:2.4": "uñchena ca phalena ca.",
  "snp5.1:3.1": "Tasseva upanissāya,",
  "snp5.1:3.2": "gāmo ca vipulo ahu;",
  "snp5.1:3.3": "Tato jātena āyena,",
  "snp5.1:3.4": "mahāyaññamakappayi.",
  "snp5.1:4.1": "Mahāyaññaṃ yajitvāna,",
  "snp5.1:4.2": "puna pāvisi assamaṃ;",
  "snp5.1:4.3": "Tasmiṃ paṭipaviṭṭhamhi,",
  "snp5.1:4.4": "añño āgañchi brāhmaṇo.",
  "snp5.1:5.1": "Ugghaṭṭapādo tasito,",
  "snp5.1:5.2": "paṅkadanto rajassiro;",
  "snp5.1:5.3": "So ca naṃ upasaṅkamma,",
  "snp5.1:5.4": "satāni pañca yācati.",
  "snp5.1:6.1": "Tamenaṃ bāvarī disvā,",
  "snp5.1:6.2": "āsanena nimantayi;",
  "snp5.1:6.3": "Sukhañca kusalaṃ pucchi,",
  "snp5.1:6.4": "idaṃ vacanamabravi.",
  "snp5.1:7.1": "“Yaṃ kho mama deyyadhammaṃ,",
  "snp5.1:7.2": "Sabbaṃ visajjitaṃ mayā;",
  "snp5.1:7.3": "Anujānāhi me brahme,",
  "snp5.1:7.4": "Natthi pañcasatāni me”.",
  "snp5.1:8.1": "“Sace me yācamānassa,",
  "snp5.1:8.2": "bhavaṃ nānupadassati;",
  "snp5.1:8.3": "Sattame divase tuyhaṃ,",
  "snp5.1:8.4": "muddhā phalatu sattadhā”.",
  "snp5.1:9.1": "Abhisaṅkharitvā kuhako,",
  "snp5.1:9.2": "bheravaṃ so akittayi;",
  "snp5.1:9.3": "Tassa taṃ vacanaṃ sutvā,",
  "snp5.1:9.4": "bāvarī dukkhito ahu.",
  "snp5.1:10.1": "Ussussati anāhāro,",
  "snp5.1:10.2": "Sokasallasamappito;",
  "snp5.1:10.3": "Athopi evaṃ cittassa,",
  "snp5.1:10.4": "Jhāne na ramatī mano.",
  "snp5.1:11.1": "Utrastaṃ dukkhitaṃ disvā,",
  "snp5.1:11.2": "Devatā atthakāminī;",
  "snp5.1:11.3": "Bāvariṃ upasaṅkamma,",
  "snp5.1:11.4": "Idaṃ vacanamabravi.",
  "snp5.1:12.1": "“Na so muddhaṃ pajānāti,",
  "snp5.1:12.2": "Kuhako so dhanatthiko;",
  "snp5.1:12.3": "Muddhani muddhapāte vā,",
  "snp5.1:12.4": "Ñāṇaṃ tassa na vijjati”.",
  "snp5.1:13.1": "“Bhotī carahi jānāsi,",
  "snp5.1:13.2": "Taṃ me akkhāhi pucchitā;",
  "snp5.1:13.3": "Muddhaṃ muddhādhipātañca,",
  "snp5.1:13.4": "Taṃ suṇoma vaco tava”.",
  "snp5.1:14.1": "“Ahampetaṃ na jānāmi,",
  "snp5.1:14.2": "Ñāṇamettha na vijjati;",
  "snp5.1:14.3": "Muddhani muddhādhipāte ca,",
  "snp5.1:14.4": "Jinānaṃ hettha dassanaṃ”.",
  "snp5.1:15.1": "“Atha ko carahi jānāti,",
  "snp5.1:15.2": "Asmiṃ pathavimaṇḍale;",
  "snp5.1:15.3": "Muddhaṃ muddhādhipātañca,",
  "snp5.1:15.4": "Taṃ me akkhāhi devate”.",
  "snp5.1:16.1": "“Purā kapilavatthumhā,",
  "snp5.1:16.2": "Nikkhanto lokanāyako;",
  "snp5.1:16.3": "Apacco okkākarājassa,",
  "snp5.1:16.4": "Sakyaputto pabhaṅkaro.",
  "snp5.1:17.1": "So hi brāhmaṇa sambuddho,",
  "snp5.1:17.2": "Sabbadhammāna pāragū;",
  "snp5.1:17.3": "Sabbābhiññābalappatto,",
  "snp5.1:17.4": "Sabbadhammesu cakkhumā;",
  "snp5.1:17.5": "Sabbakammakkhayaṃ patto,",
  "snp5.1:17.6": "Vimutto upadhikkhaye.",
  "snp5.1:18.1": "Buddho so bhagavā loke,",
  "snp5.1:18.2": "Dhammaṃ deseti cakkhumā;",
  "snp5.1:18.3": "Taṃ tvaṃ gantvāna pucchassu,",
  "snp5.1:18.4": "So te taṃ byākarissati”.",
  "snp5.1:19.1": "Sambuddhoti vaco sutvā,",
  "snp5.1:19.2": "Udaggo bāvarī ahu;",
  "snp5.1:19.3": "Sokassa tanuko āsi,",
  "snp5.1:19.4": "Pītiñca vipulaṃ labhi.",
  "snp5.1:20.1": "So bāvarī attamano udaggo,",
  "snp5.1:20.2": "Taṃ devataṃ pucchati vedajāto;",
  "snp5.1:20.3": "“Katamamhi gāme nigamamhi vā pana,",
  "snp5.1:20.4": "Katamamhi vā janapade lokanātho;",
  "snp5.1:20.5": "Yattha gantvāna passemu,",
  "snp5.1:20.6": "Sambuddhaṃ dvipaduttamaṃ”.",
  "snp5.1:21.1": "“Sāvatthiyaṃ kosalamandire jino,",
  "snp5.1:21.2": "Pahūtapañño varabhūrimedhaso;",
  "snp5.1:21.3": "So sakyaputto vidhuro anāsavo,",
  "snp5.1:21.4": "Muddhādhipātassa vidū narāsabho”.",
  "snp5.1:22.1": "Tato āmantayī sisse,",
  "snp5.1:22.2": "Brāhmaṇe mantapārage;",
  "snp5.1:22.3": "“Etha māṇavā akkhissaṃ,",
  "snp5.1:22.4": "Suṇātha vacanaṃ mama.",
  "snp5.1:23.1": "Yasseso dullabho loke,",
  "snp5.1:23.2": "Pātubhāvo abhiṇhaso;",
  "snp5.1:23.3": "Svājja lokamhi uppanno,",
  "snp5.1:23.4": "Sambuddho iti vissuto;",
  "snp5.1:23.5": "Khippaṃ gantvāna sāvatthiṃ,",
  "snp5.1:23.6": "Passavho dvipaduttamaṃ”.",
  "snp5.1:24.1": "“Kathaṃ carahi jānemu,",
  "snp5.1:24.2": "Disvā buddhoti brāhmaṇa;",
  "snp5.1:24.3": "Ajānataṃ no pabrūhi,",
  "snp5.1:24.4": "Yathā jānemu taṃ mayaṃ”.",
  "snp5.1:25.1": "“Āgatāni hi mantesu,",
  "snp5.1:25.2": "Mahāpurisalakkhaṇā;",
  "snp5.1:25.3": "Dvattiṃsāni ca byākkhātā,",
  "snp5.1:25.4": "Samattā anupubbaso.",
  "snp5.1:26.1": "Yassete honti gattesu,",
  "snp5.1:26.2": "Mahāpurisalakkhaṇā;",
  "snp5.1:26.3": "Dveyeva tassa gatiyo,",
  "snp5.1:26.4": "Tatiyā hi na vijjati.",
  "snp5.1:27.1": "Sace agāraṃ āvasati,",
  "snp5.1:27.2": "Vijeyya pathaviṃ imaṃ;",
  "snp5.1:27.3": "Adaṇḍena asatthena,",
  "snp5.1:27.4": "Dhammena manusāsati.",
  "snp5.1:28.1": "Sace ca so pabbajati,",
  "snp5.1:28.2": "Agārā anagāriyaṃ;",
  "snp5.1:28.3": "Vivaṭṭacchado sambuddho,",
  "snp5.1:28.4": "Arahā bhavati anuttaro.",
  "snp5.1:29.1": "Jātiṃ gottañca lakkhaṇaṃ,",
  "snp5.1:29.2": "Mante sisse punāpare;",
  "snp5.1:29.3": "Muddhaṃ muddhādhipātañca,",
  "snp5.1:29.4": "Manasāyeva pucchatha.",
  "snp5.1:30.1": "Anāvaraṇadassāvī,",
  "snp5.1:30.2": "Yadi buddho bhavissati;",
  "snp5.1:30.3": "Manasā pucchite pañhe,",
  "snp5.1:30.4": "Vācāya vissajessati”.",
  "snp5.1:31.1": "Bāvarissa vaco sutvā,",
  "snp5.1:31.2": "Sissā soḷasa brāhmaṇā;",
  "snp5.1:31.3": "Ajito tissametteyyo,",
  "snp5.1:31.4": "Puṇṇako atha mettagū.",
  "snp5.1:32.1": "Dhotako upasīvo ca,",
  "snp5.1:32.2": "Nando ca atha hemako;",
  "snp5.1:32.3": "Todeyya-kappā dubhayo,",
  "snp5.1:32.4": "Jatukaṇṇī ca paṇḍito.",
  "snp5.1:33.1": "Bhadrāvudho udayo ca,",
  "snp5.1:33.2": "Posālo cāpi brāhmaṇo;",
  "snp5.1:33.3": "Mogharājā ca medhāvī,",
  "snp5.1:33.4": "Piṅgiyo ca mahāisi.",
  "snp5.1:34.1": "Paccekagaṇino sabbe,",
  "snp5.1:34.2": "Sabbalokassa vissutā;",
  "snp5.1:34.3": "Jhāyī jhānaratā dhīrā,",
  "snp5.1:34.4": "Pubbavāsanavāsitā.",
  "snp5.1:35.1": "Bāvariṃ abhivādetvā,",
  "snp5.1:35.2": "Katvā ca naṃ padakkhiṇaṃ;",
  "snp5.1:35.3": "Jaṭājinadharā sabbe,",
  "snp5.1:35.4": "Pakkāmuṃ uttarāmukhā.",
  "snp5.1:36.1": "Aḷakassa patiṭṭhānaṃ,",
  "snp5.1:36.2": "Purimāhissatiṃ tadā;",
  "snp5.1:36.3": "Ujjeniñcāpi gonaddhaṃ,",
  "snp5.1:36.4": "Vedisaṃ vanasavhayaṃ.",
  "snp5.1:37.1": "Kosambiñcāpi sāketaṃ,",
  "snp5.1:37.2": "Sāvatthiñca puruttamaṃ;",
  "snp5.1:37.3": "Setabyaṃ kapilavatthuṃ,",
  "snp5.1:37.4": "Kusinārañca mandiraṃ.",
  "snp5.1:38.1": "Pāvañca bhoganagaraṃ,",
  "snp5.1:38.2": "Vesāliṃ māgadhaṃ puraṃ;",
  "snp5.1:38.3": "Pāsāṇakaṃ cetiyañca,",
  "snp5.1:38.4": "Ramaṇīyaṃ manoramaṃ.",
  "snp5.1:39.1": "Tasitovudakaṃ sītaṃ,",
  "snp5.1:39.2": "Mahālābhaṃva vāṇijo;",
  "snp5.1:39.3": "Chāyaṃ ghammābhitattova,",
  "snp5.1:39.4": "Turitā pabbatamāruhuṃ.",
  "snp5.1:40.1": "Bhagavā tamhi samaye,",
  "snp5.1:40.2": "Bhikkhusaṅghapurakkhato;",
  "snp5.1:40.3": "Bhikkhūnaṃ dhammaṃ deseti,",
  "snp5.1:40.4": "Sīhova nadatī vane.",
  "snp5.1:41.1": "Ajito addasa buddhaṃ,",
  "snp5.1:41.2": "Sataraṃsiṃva bhāṇumaṃ;",
  "snp5.1:41.3": "Candaṃ yathā pannarase,",
  "snp5.1:41.4": "Pāripūriṃ upāgataṃ.",
  "snp5.1:42.1": "Athassa gatte disvāna,",
  "snp5.1:42.2": "Paripūrañca byañjanaṃ;",
  "snp5.1:42.3": "Ekamantaṃ ṭhito haṭṭho,",
  "snp5.1:42.4": "Manopañhe apucchatha.",
  "snp5.1:43.1": "“Ādissa jammanaṃ brūhi,",
  "snp5.1:43.2": "Gottaṃ brūhi salakkhaṇaṃ;",
  "snp5.1:43.3": "Mantesu pāramiṃ brūhi,",
  "snp5.1:43.4": "Kati vāceti brāhmaṇo”.",
  "snp5.1:44.1": "“Vīsaṃ vassasataṃ āyu,",
  "snp5.1:44.2": "So ca gottena bāvarī;",
  "snp5.1:44.3": "Tīṇissa lakkhaṇā gatte,",
  "snp5.1:44.4": "Tiṇṇaṃ vedāna pāragū.",
  "snp5.1:45.1": "Lakkhaṇe itihāse ca,",
  "snp5.1:45.2": "Sanighaṇḍusakeṭubhe;",
  "snp5.1:45.3": "Pañcasatāni vāceti,",
  "snp5.1:45.4": "Sadhamme pāramiṃ gato”.",
  "snp5.1:46.1": "“Lakkhaṇānaṃ pavicayaṃ,",
  "snp5.1:46.2": "Bāvarissa naruttama;",
  "snp5.1:46.3": "Kaṅkhacchida pakāsehi,",
  "snp5.1:46.4": "Mā no kaṅkhāyitaṃ ahu”.",
  "snp5.1:47.1": "“Mukhaṃ jivhāya chādeti,",
  "snp5.1:47.2": "Uṇṇassa bhamukantare;",
  "snp5.1:47.3": "Kosohitaṃ vatthaguyhaṃ,",
  "snp5.1:47.4": "Evaṃ jānāhi māṇava”.",
  "snp5.1:48.1": "Pucchañhi kiñci asuṇanto,",
  "snp5.1:48.2": "Sutvā pañhe viyākate;",
  "snp5.1:48.3": "Vicinteti jano sabbo,",
  "snp5.1:48.4": "Vedajāto katañjalī.",
  "snp5.1:49.1": "“Ko nu devo vā brahmā vā,",
  "snp5.1:49.2": "Indo vāpi sujampati;",
  "snp5.1:49.3": "Manasā pucchite pañhe,",
  "snp5.1:49.4": "Kametaṃ paṭibhāsati”.",
  "snp5.1:50.1": "“Muddhaṃ muddhādhipātañca,",
  "snp5.1:50.2": "Bāvarī paripucchati;",
  "snp5.1:50.3": "Taṃ byākarohi bhagavā,",
  "snp5.1:50.4": "Kaṅkhaṃ vinaya no ise”.",
  "snp5.1:51.1": "“Avijjā muddhāti jānāhi,",
  "snp5.1:51.2": "Vijjā muddhādhipātinī;",
  "snp5.1:51.3": "Saddhāsatisamādhīhi,",
  "snp5.1:51.4": "Chandaviriyena saṃyutā”.",
  "snp5.1:52.1": "Tato vedena mahatā,",
  "snp5.1:52.2": "Santhambhitvāna māṇavo;",
  "snp5.1:52.3": "Ekaṃsaṃ ajinaṃ katvā,",
  "snp5.1:52.4": "Pādesu sirasā pati.",
  "snp5.1:53.1": "“Bāvarī brāhmaṇo bhoto,",
  "snp5.1:53.2": "Saha sissehi mārisa;",
  "snp5.1:53.3": "Udaggacitto sumano,",
  "snp5.1:53.4": "Pāde vandati cakkhuma”.",
  "snp5.1:54.1": "“Sukhito bāvarī hotu,",
  "snp5.1:54.2": "Saha sissehi brāhmaṇo;",
  "snp5.1:54.3": "Tvañcāpi sukhito hohi,",
  "snp5.1:54.4": "Ciraṃ jīvāhi māṇava.",
  "snp5.1:55.1": "Bāvarissa ca tuyhaṃ vā,",
  "snp5.1:55.2": "Sabbesaṃ sabbasaṃsayaṃ;",
  "snp5.1:55.3": "Katāvakāsā pucchavho,",
  "snp5.1:55.4": "Yaṃ kiñci manasicchatha”.",
  "snp5.1:56.1": "Sambuddhena katokāso,",
  "snp5.1:56.2": "Nisīditvāna pañjalī;",
  "snp5.1:56.3": "Ajito paṭhamaṃ pañhaṃ,",
  "snp5.1:56.4": "Tattha pucchi tathāgataṃ.",
  "snp5.1:56.5": "Vatthugāthā niṭṭhitā."
}