{
  "snp4.15:0.1": "Sutta Nipāta 4.15",
  "snp4.15:0.2": "Attadaṇḍasutta",
  "snp4.15:1.1": "“Attadaṇḍā bhayaṃ jātaṃ,",
  "snp4.15:1.2": "janaṃ passatha medhagaṃ;",
  "snp4.15:1.3": "Saṃvegaṃ kittayissāmi,",
  "snp4.15:1.4": "yathā saṃvijitaṃ mayā.",
  "snp4.15:2.1": "Phandamānaṃ pajaṃ disvā,",
  "snp4.15:2.2": "macche appodake yathā;",
  "snp4.15:2.3": "Aññamaññehi byāruddhe,",
  "snp4.15:2.4": "disvā maṃ bhayamāvisi.",
  "snp4.15:3.1": "Samantamasāro loko,",
  "snp4.15:3.2": "disā sabbā sameritā;",
  "snp4.15:3.3": "Icchaṃ bhavanamattano,",
  "snp4.15:3.4": "nāddasāsiṃ anositaṃ.",
  "snp4.15:4.1": "Osāne tveva byāruddhe,",
  "snp4.15:4.2": "Disvā me aratī ahu;",
  "snp4.15:4.3": "Athettha sallamaddakkhiṃ,",
  "snp4.15:4.4": "Duddasaṃ hadayanissitaṃ.",
  "snp4.15:5.1": "Yena sallena otiṇṇo,",
  "snp4.15:5.2": "disā sabbā vidhāvati;",
  "snp4.15:5.3": "Tameva sallamabbuyha,",
  "snp4.15:5.4": "na dhāvati na sīdati.",
  "snp4.15:6.1": "Tattha sikkhānugīyanti,",
  "snp4.15:6.2": "yāni loke gadhitāni;",
  "snp4.15:6.3": "Na tesu pasuto siyā,",
  "snp4.15:6.4": "nibbijjha sabbaso kāme;",
  "snp4.15:6.5": "Sikkhe nibbānamattano.",
  "snp4.15:7.1": "Sacco siyā appagabbho,",
  "snp4.15:7.2": "amāyo rittapesuṇo;",
  "snp4.15:7.3": "Akkodhano lobhapāpaṃ,",
  "snp4.15:7.4": "vevicchaṃ vitare muni.",
  "snp4.15:8.1": "Niddaṃ tandiṃ sahe thīnaṃ,",
  "snp4.15:8.2": "pamādena na saṃvase;",
  "snp4.15:8.3": "Atimāne na tiṭṭheyya,",
  "snp4.15:8.4": "nibbānamanaso naro.",
  "snp4.15:9.1": "Mosavajje na nīyetha,",
  "snp4.15:9.2": "rūpe snehaṃ na kubbaye;",
  "snp4.15:9.3": "Mānañca parijāneyya,",
  "snp4.15:9.4": "sāhasā virato care.",
  "snp4.15:10.1": "Purāṇaṃ nābhinandeyya,",
  "snp4.15:10.2": "Nave khantiṃ na kubbaye;",
  "snp4.15:10.3": "Hiyyamāne na soceyya,",
  "snp4.15:10.4": "Ākāsaṃ na sito siyā.",
  "snp4.15:11.1": "Gedhaṃ brūmi mahoghoti,",
  "snp4.15:11.2": "Ājavaṃ brūmi jappanaṃ;",
  "snp4.15:11.3": "Ārammaṇaṃ pakappanaṃ,",
  "snp4.15:11.4": "Kāmapaṅko duraccayo.",
  "snp4.15:12.1": "Saccā avokkamma muni,",
  "snp4.15:12.2": "Thale tiṭṭhati brāhmaṇo;",
  "snp4.15:12.3": "Sabbaṃ so paṭinissajja,",
  "snp4.15:12.4": "Sa ve santoti vuccati.",
  "snp4.15:13.1": "Sa ve vidvā sa vedagū,",
  "snp4.15:13.2": "Ñatvā dhammaṃ anissito;",
  "snp4.15:13.3": "Sammā so loke iriyāno,",
  "snp4.15:13.4": "Na pihetīdha kassaci.",
  "snp4.15:14.1": "Yodha kāme accatari,",
  "snp4.15:14.2": "Saṅgaṃ loke duraccayaṃ;",
  "snp4.15:14.3": "Na so socati nājjheti,",
  "snp4.15:14.4": "Chinnasoto abandhano.",
  "snp4.15:15.1": "Yaṃ pubbe taṃ visosehi,",
  "snp4.15:15.2": "Pacchā te māhu kiñcanaṃ;",
  "snp4.15:15.3": "Majjhe ce no gahessasi,",
  "snp4.15:15.4": "Upasanto carissasi.",
  "snp4.15:16.1": "Sabbaso nāmarūpasmiṃ,",
  "snp4.15:16.2": "Yassa natthi mamāyitaṃ;",
  "snp4.15:16.3": "Asatā ca na socati,",
  "snp4.15:16.4": "Sa ve loke na jīyati.",
  "snp4.15:17.1": "Yassa natthi idaṃ meti,",
  "snp4.15:17.2": "Paresaṃ vāpi kiñcanaṃ;",
  "snp4.15:17.3": "Mamattaṃ so asaṃvindaṃ,",
  "snp4.15:17.4": "Natthi meti na socati.",
  "snp4.15:18.1": "Aniṭṭhurī ananugiddho,",
  "snp4.15:18.2": "Anejo sabbadhī samo;",
  "snp4.15:18.3": "Tamānisaṃsaṃ pabrūmi,",
  "snp4.15:18.4": "Pucchito avikampinaṃ.",
  "snp4.15:19.1": "Anejassa vijānato,",
  "snp4.15:19.2": "Natthi kāci nisaṅkhati;",
  "snp4.15:19.3": "Virato so viyārabbhā,",
  "snp4.15:19.4": "Khemaṃ passati sabbadhi.",
  "snp4.15:20.1": "Na samesu na omesu,",
  "snp4.15:20.2": "Na ussesu vadate muni;",
  "snp4.15:20.3": "Santo so vītamaccharo,",
  "snp4.15:20.4": "Nādeti na nirassatī”ti.",
  "snp4.15:20.5": "Attadaṇḍasuttaṃ pannarasamaṃ."
}