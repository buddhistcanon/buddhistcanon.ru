{
  "snp4.11:0.1": "Sutta Nipāta 4.11",
  "snp4.11:0.2": "Kalahavivādasutta",
  "snp4.11:1.1": "“Kutopahūtā kalahā vivādā,",
  "snp4.11:1.2": "Paridevasokā sahamaccharā ca;",
  "snp4.11:1.3": "Mānātimānā sahapesuṇā ca,",
  "snp4.11:1.4": "Kutopahūtā te tadiṅgha brūhi”.",
  "snp4.11:2.1": "“Piyappahūtā kalahā vivādā,",
  "snp4.11:2.2": "Paridevasokā sahamaccharā ca;",
  "snp4.11:2.3": "Mānātimānā sahapesuṇā ca,",
  "snp4.11:2.4": "Maccherayuttā kalahā vivādā;",
  "snp4.11:2.5": "Vivādajātesu ca pesuṇāni”.",
  "snp4.11:3.1": "“Piyā su lokasmiṃ kutonidānā,",
  "snp4.11:3.2": "Ye cāpi lobhā vicaranti loke;",
  "snp4.11:3.3": "Āsā ca niṭṭhā ca kutonidānā,",
  "snp4.11:3.4": "Ye samparāyāya narassa honti”.",
  "snp4.11:4.1": "“Chandānidānāni piyāni loke,",
  "snp4.11:4.2": "Ye cāpi lobhā vicaranti loke;",
  "snp4.11:4.3": "Āsā ca niṭṭhā ca itonidānā,",
  "snp4.11:4.4": "Ye samparāyāya narassa honti”.",
  "snp4.11:5.1": "“Chando nu lokasmiṃ kutonidāno,",
  "snp4.11:5.2": "Vinicchayā cāpi kutopahūtā;",
  "snp4.11:5.3": "Kodho mosavajjañca kathaṃkathā ca,",
  "snp4.11:5.4": "Ye vāpi dhammā samaṇena vuttā”.",
  "snp4.11:6.1": "“Sātaṃ asātanti yamāhu loke,",
  "snp4.11:6.2": "Tamūpanissāya pahoti chando;",
  "snp4.11:6.3": "Rūpesu disvā vibhavaṃ bhavañca,",
  "snp4.11:6.4": "Vinicchayaṃ kubbati jantu loke.",
  "snp4.11:7.1": "Kodho mosavajjañca kathaṅkathā ca,",
  "snp4.11:7.2": "Etepi dhammā dvayameva sante;",
  "snp4.11:7.3": "Kathaṅkathī ñāṇapathāya sikkhe,",
  "snp4.11:7.4": "Ñatvā pavuttā samaṇena dhammā”.",
  "snp4.11:8.1": "“Sātaṃ asātañca kutonidānā,",
  "snp4.11:8.2": "Kismiṃ asante na bhavanti hete;",
  "snp4.11:8.3": "Vibhavaṃ bhavañcāpi yametamatthaṃ,",
  "snp4.11:8.4": "Etaṃ me pabrūhi yatonidānaṃ”.",
  "snp4.11:9.1": "“Phassanidānaṃ sātaṃ asātaṃ,",
  "snp4.11:9.2": "Phasse asante na bhavanti hete;",
  "snp4.11:9.3": "Vibhavaṃ bhavañcāpi yametamatthaṃ,",
  "snp4.11:9.4": "Etaṃ te pabrūmi itonidānaṃ”.",
  "snp4.11:10.1": "“Phasso nu lokasmi kutonidāno,",
  "snp4.11:10.2": "Pariggahā cāpi kutopahūtā;",
  "snp4.11:10.3": "Kismiṃ asante na mamattamatthi,",
  "snp4.11:10.4": "Kismiṃ vibhūte na phusanti phassā”.",
  "snp4.11:11.1": "“Nāmañca rūpañca paṭicca phasso,",
  "snp4.11:11.2": "Icchānidānāni pariggahāni;",
  "snp4.11:11.3": "Icchāyasantyā na mamattamatthi,",
  "snp4.11:11.4": "Rūpe vibhūte na phusanti phassā”.",
  "snp4.11:12.1": "“Kathaṃ sametassa vibhoti rūpaṃ,",
  "snp4.11:12.2": "Sukhaṃ dukhañcāpi kathaṃ vibhoti;",
  "snp4.11:12.3": "Etaṃ me pabrūhi yathā vibhoti,",
  "snp4.11:12.4": "Taṃ jāniyāmāti me mano ahu”.",
  "snp4.11:13.1": "“Na saññasaññī na visaññasaññī,",
  "snp4.11:13.2": "Nopi asaññī na vibhūtasaññī;",
  "snp4.11:13.3": "Evaṃ sametassa vibhoti rūpaṃ,",
  "snp4.11:13.4": "Saññānidānā hi papañcasaṅkhā”.",
  "snp4.11:14.1": "“Yaṃ taṃ apucchimha akittayī no,",
  "snp4.11:14.2": "Aññaṃ taṃ pucchāma tadiṅgha brūhi;",
  "snp4.11:14.3": "Ettāvataggaṃ nu vadanti heke,",
  "snp4.11:14.4": "Yakkhassa suddhiṃ idha paṇḍitāse;",
  "snp4.11:14.5": "Udāhu aññampi vadanti etto”.",
  "snp4.11:15.1": "“Ettāvataggampi vadanti heke,",
  "snp4.11:15.2": "Yakkhassa suddhiṃ idha paṇḍitāse;",
  "snp4.11:15.3": "Tesaṃ paneke samayaṃ vadanti,",
  "snp4.11:15.4": "Anupādisese kusalā vadānā.",
  "snp4.11:16.1": "Ete ca ñatvā upanissitāti,",
  "snp4.11:16.2": "Ñatvā munī nissaye so vimaṃsī;",
  "snp4.11:16.3": "Ñatvā vimutto na vivādameti,",
  "snp4.11:16.4": "Bhavābhavāya na sameti dhīro”ti.",
  "snp4.11:16.5": "Kalahavivādasuttaṃ ekādasamaṃ."
}