{
  "snp4.10:0.1": "Sutta Nipāta 4.10",
  "snp4.10:0.2": "Purābhedasutta",
  "snp4.10:1.1": "“Kathaṃdassī kathaṃsīlo,",
  "snp4.10:1.2": "upasantoti vuccati;",
  "snp4.10:1.3": "Taṃ me gotama pabrūhi,",
  "snp4.10:1.4": "pucchito uttamaṃ naraṃ”.",
  "snp4.10:2.1": "“Vītataṇho purā bhedā,",
  "snp4.10:2.2": "Pubbamantamanissito;",
  "snp4.10:2.3": "Vemajjhe nupasaṅkheyyo,",
  "snp4.10:2.4": "Tassa natthi purakkhataṃ.",
  "snp4.10:3.1": "Akkodhano asantāsī,",
  "snp4.10:3.2": "avikatthī akukkuco;",
  "snp4.10:3.3": "Mantabhāṇī anuddhato,",
  "snp4.10:3.4": "sa ve vācāyato muni.",
  "snp4.10:4.1": "Nirāsatti anāgate,",
  "snp4.10:4.2": "atītaṃ nānusocati;",
  "snp4.10:4.3": "Vivekadassī phassesu,",
  "snp4.10:4.4": "diṭṭhīsu ca na nīyati.",
  "snp4.10:5.1": "Patilīno akuhako,",
  "snp4.10:5.2": "apihālu amaccharī;",
  "snp4.10:5.3": "Appagabbho ajeguccho,",
  "snp4.10:5.4": "pesuṇeyye ca no yuto.",
  "snp4.10:6.1": "Sātiyesu anassāvī,",
  "snp4.10:6.2": "atimāne ca no yuto;",
  "snp4.10:6.3": "Saṇho ca paṭibhānavā,",
  "snp4.10:6.4": "na saddho na virajjati.",
  "snp4.10:7.1": "Lābhakamyā na sikkhati,",
  "snp4.10:7.2": "alābhe ca na kuppati;",
  "snp4.10:7.3": "Aviruddho ca taṇhāya,",
  "snp4.10:7.4": "rasesu nānugijjhati.",
  "snp4.10:8.1": "Upekkhako sadā sato,",
  "snp4.10:8.2": "na loke maññate samaṃ;",
  "snp4.10:8.3": "Na visesī na nīceyyo,",
  "snp4.10:8.4": "tassa no santi ussadā.",
  "snp4.10:9.1": "Yassa nissayanā natthi,",
  "snp4.10:9.2": "ñatvā dhammaṃ anissito;",
  "snp4.10:9.3": "Bhavāya vibhavāya vā,",
  "snp4.10:9.4": "taṇhā yassa na vijjati.",
  "snp4.10:10.1": "Taṃ brūmi upasantoti,",
  "snp4.10:10.2": "Kāmesu anapekkhinaṃ;",
  "snp4.10:10.3": "Ganthā tassa na vijjanti,",
  "snp4.10:10.4": "Atarī so visattikaṃ.",
  "snp4.10:11.1": "Na tassa puttā pasavo,",
  "snp4.10:11.2": "Khettaṃ vatthuñca vijjati;",
  "snp4.10:11.3": "Attā vāpi nirattā vā,",
  "snp4.10:11.4": "Na tasmiṃ upalabbhati.",
  "snp4.10:12.1": "Yena naṃ vajjuṃ puthujjanā,",
  "snp4.10:12.2": "Atho samaṇabrāhmaṇā;",
  "snp4.10:12.3": "Taṃ tassa apurakkhataṃ,",
  "snp4.10:12.4": "Tasmā vādesu nejati.",
  "snp4.10:13.1": "Vītagedho amaccharī,",
  "snp4.10:13.2": "Na ussesu vadate muni;",
  "snp4.10:13.3": "Na samesu na omesu,",
  "snp4.10:13.4": "Kappaṃ neti akappiyo.",
  "snp4.10:14.1": "Yassa loke sakaṃ natthi,",
  "snp4.10:14.2": "Asatā ca na socati;",
  "snp4.10:14.3": "Dhammesu ca na gacchati,",
  "snp4.10:14.4": "Sa ve santoti vuccatī”ti.",
  "snp4.10:14.5": "Purābhedasuttaṃ dasamaṃ."
}