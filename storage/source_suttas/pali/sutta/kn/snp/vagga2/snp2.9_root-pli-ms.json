{
  "snp2.9:0.1": "Sutta Nipāta 2.9",
  "snp2.9:0.2": "Kiṃsīlasutta",
  "snp2.9:1.1": "“Kiṃsīlo kiṃsamācāro,",
  "snp2.9:1.2": "kāni kammāni brūhayaṃ;",
  "snp2.9:1.3": "Naro sammā niviṭṭhassa,",
  "snp2.9:1.4": "uttamatthañca pāpuṇe”.",
  "snp2.9:2.1": "“Vuḍḍhāpacāyī anusūyako siyā,",
  "snp2.9:2.2": "Kālaññū cassa garūnaṃ dassanāya;",
  "snp2.9:2.3": "Dhammiṃ kathaṃ erayitaṃ khaṇaññū,",
  "snp2.9:2.4": "Suṇeyya sakkacca subhāsitāni.",
  "snp2.9:3.1": "Kālena gacche garūnaṃ sakāsaṃ,",
  "snp2.9:3.2": "Thambhaṃ niraṃkatvā nivātavutti;",
  "snp2.9:3.3": "Atthaṃ dhammaṃ saṃyamaṃ brahmacariyaṃ,",
  "snp2.9:3.4": "Anussare ceva samācare ca.",
  "snp2.9:4.1": "Dhammārāmo dhammarato,",
  "snp2.9:4.2": "Dhamme ṭhito dhammavinicchayaññū;",
  "snp2.9:4.3": "Nevācare dhammasandosavādaṃ,",
  "snp2.9:4.4": "Tacchehi nīyetha subhāsitehi.",
  "snp2.9:5.1": "Hassaṃ jappaṃ paridevaṃ padosaṃ,",
  "snp2.9:5.2": "Māyākataṃ kuhanaṃ giddhi mānaṃ;",
  "snp2.9:5.3": "Sārambhaṃ kakkasaṃ kasāvañca mucchaṃ,",
  "snp2.9:5.4": "Hitvā care vītamado ṭhitatto.",
  "snp2.9:6.1": "Viññātasārāni subhāsitāni,",
  "snp2.9:6.2": "Sutañca viññātasamādhisāraṃ;",
  "snp2.9:6.3": "Na tassa paññā ca sutañca vaḍḍhati,",
  "snp2.9:6.4": "Yo sāhaso hoti naro pamatto.",
  "snp2.9:7.1": "Dhamme ca ye ariyapavedite ratā,",
  "snp2.9:7.2": "Anuttarā te vacasā manasā kammunā ca;",
  "snp2.9:7.3": "Te santisoraccasamādhisaṇṭhitā,",
  "snp2.9:7.4": "Sutassa paññāya ca sāramajjhagū”ti.",
  "snp2.9:7.5": "Kiṃsīlasuttaṃ navamaṃ."
}