{
  "snp2.5:0.1": "Sutta Nipāta 2.5",
  "snp2.5:0.2": "Sūcilomasutta",
  "snp2.5:1.1": "Evaṃ me sutaṃ—",
  "snp2.5:1.2": " ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane.",
  "snp2.5:1.3": "Tena kho pana samayena kharo ca yakkho sūcilomo ca yakkho bhagavato avidūre atikkamanti.",
  "snp2.5:1.4": "Atha kho kharo yakkho sūcilomaṃ yakkhaṃ etadavoca:",
  "snp2.5:1.5": "“eso samaṇo”ti.",
  "snp2.5:1.6": "“Neso samaṇo, samaṇako eso.",
  "snp2.5:1.7": "Yāvāhaṃ jānāmi yadi vā so samaṇo, yadi vā so samaṇako”ti.",
  "snp2.5:2.1": "Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi.",
  "snp2.5:2.2": "Atha kho bhagavā kāyaṃ apanāmesi.",
  "snp2.5:2.3": "Atha kho sūcilomo yakkho bhagavantaṃ etadavoca:",
  "snp2.5:2.4": "“bhāyasi maṃ, samaṇā”ti?",
  "snp2.5:2.5": "“Na khvāhaṃ taṃ, āvuso, bhāyāmi;",
  "snp2.5:2.6": "api ca te samphasso pāpako”ti.",
  "snp2.5:3.1": "“Pañhaṃ taṃ, samaṇa, pucchissāmi.",
  "snp2.5:3.2": "Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.",
  "snp2.5:4.1": "“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya.",
  "snp2.5:4.2": "Api ca tvaṃ, āvuso, puccha yadākaṅkhasī”ti.",
  "snp2.5:4.3": "Atha kho sūcilomo yakkho bhagavantaṃ gāthāya ajjhabhāsi:",
  "snp2.5:5.1": "“Rāgo ca doso ca kutonidānā,",
  "snp2.5:5.2": "Aratī ratī lomahaṃso kutojā;",
  "snp2.5:5.3": "Kuto samuṭṭhāya manovitakkā,",
  "snp2.5:5.4": "Kumārakā dhaṅkamivossajanti”.",
  "snp2.5:6.1": "“Rāgo ca doso ca itonidānā,",
  "snp2.5:6.2": "Aratī ratī lomahaṃso itojā;",
  "snp2.5:6.3": "Ito samuṭṭhāya manovitakkā,",
  "snp2.5:6.4": "Kumārakā dhaṅkamivossajanti.",
  "snp2.5:7.1": "Snehajā attasambhūtā,",
  "snp2.5:7.2": "Nigrodhasseva khandhajā;",
  "snp2.5:7.3": "Puthū visattā kāmesu,",
  "snp2.5:7.4": "Māluvāva vitatāvane.",
  "snp2.5:8.1": "Ye naṃ pajānanti yatonidānaṃ,",
  "snp2.5:8.2": "Te naṃ vinodenti suṇohi yakkha;",
  "snp2.5:8.3": "Te duttaraṃ oghamimaṃ taranti,",
  "snp2.5:8.4": "Atiṇṇapubbaṃ apunabbhavāyā”ti.",
  "snp2.5:8.5": "Sūcilomasuttaṃ pañcamaṃ."
}