{
  "snp2.14:0.1": "Sutta Nipāta 2.14",
  "snp2.14:0.2": "Dhammikasutta",
  "snp2.14:1.1": "Evaṃ me sutaṃ—",
  "snp2.14:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "snp2.14:1.3": "Atha kho dhammiko upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "snp2.14:1.4": "Ekamantaṃ nisinno kho dhammiko upāsako bhagavantaṃ gāthāhi ajjhabhāsi:",
  "snp2.14:2.1": "“Pucchāmi taṃ gotama bhūripañña,",
  "snp2.14:2.2": "Kathaṅkaro sāvako sādhu hoti;",
  "snp2.14:2.3": "Yo vā agārā anagārameti,",
  "snp2.14:2.4": "Agārino vā panupāsakāse.",
  "snp2.14:3.1": "Tuvañhi lokassa sadevakassa,",
  "snp2.14:3.2": "Gatiṃ pajānāsi parāyaṇañca;",
  "snp2.14:3.3": "Na catthi tulyo nipuṇatthadassī,",
  "snp2.14:3.4": "Tuvañhi buddhaṃ pavaraṃ vadanti.",
  "snp2.14:4.1": "Sabbaṃ tuvaṃ ñāṇamavecca dhammaṃ,",
  "snp2.14:4.2": "Pakāsesi satte anukampamāno;",
  "snp2.14:4.3": "Vivaṭṭacchadosi samantacakkhu,",
  "snp2.14:4.4": "Virocasi vimalo sabbaloke.",
  "snp2.14:5.1": "Āgañchi te santike nāgarājā,",
  "snp2.14:5.2": "Erāvaṇo nāma jinoti sutvā;",
  "snp2.14:5.3": "Sopi tayā mantayitvājjhagamā,",
  "snp2.14:5.4": "Sādhūti sutvāna patītarūpo.",
  "snp2.14:6.1": "Rājāpi taṃ vessavaṇo kuvero,",
  "snp2.14:6.2": "Upeti dhammaṃ paripucchamāno;",
  "snp2.14:6.3": "Tassāpi tvaṃ pucchito brūsi dhīra,",
  "snp2.14:6.4": "So cāpi sutvāna patītarūpo.",
  "snp2.14:7.1": "Ye kecime titthiyā vādasīlā,",
  "snp2.14:7.2": "Ājīvakā vā yadi vā nigaṇṭhā;",
  "snp2.14:7.3": "Paññāya taṃ nātitaranti sabbe,",
  "snp2.14:7.4": "Ṭhito vajantaṃ viya sīghagāmiṃ.",
  "snp2.14:8.1": "Ye kecime brāhmaṇā vādasīlā,",
  "snp2.14:8.2": "Vuddhā cāpi brāhmaṇā santi keci;",
  "snp2.14:8.3": "Sabbe tayi atthabaddhā bhavanti,",
  "snp2.14:8.4": "Ye cāpi aññe vādino maññamānā.",
  "snp2.14:9.1": "Ayañhi dhammo nipuṇo sukho ca,",
  "snp2.14:9.2": "Yoyaṃ tayā bhagavā suppavutto;",
  "snp2.14:9.3": "Tameva sabbepi sussūsamānā,",
  "snp2.14:9.4": "Taṃ no vada pucchito buddhaseṭṭha.",
  "snp2.14:10.1": "Sabbepime bhikkhavo sannisinnā,",
  "snp2.14:10.2": "Upāsakā cāpi tatheva sotuṃ;",
  "snp2.14:10.3": "Suṇantu dhammaṃ vimalenānubuddhaṃ,",
  "snp2.14:10.4": "Subhāsitaṃ vāsavasseva devā”.",
  "snp2.14:11.1": "“Suṇātha me bhikkhavo sāvayāmi vo,",
  "snp2.14:11.2": "Dhammaṃ dhutaṃ tañca carātha sabbe;",
  "snp2.14:11.3": "Iriyāpathaṃ pabbajitānulomikaṃ,",
  "snp2.14:11.4": "Sevetha naṃ atthadaso mutīmā.",
  "snp2.14:12.1": "No ve vikāle vicareyya bhikkhu,",
  "snp2.14:12.2": "Gāme ca piṇḍāya careyya kāle;",
  "snp2.14:12.3": "Akālacāriñhi sajanti saṅgā,",
  "snp2.14:12.4": "Tasmā vikāle na caranti buddhā.",
  "snp2.14:13.1": "Rūpā ca saddā ca rasā ca gandhā,",
  "snp2.14:13.2": "Phassā ca ye sammadayanti satte;",
  "snp2.14:13.3": "Etesu dhammesu vineyya chandaṃ,",
  "snp2.14:13.4": "Kālena so pavise pātarāsaṃ.",
  "snp2.14:14.1": "Piṇḍañca bhikkhu samayena laddhā,",
  "snp2.14:14.2": "Eko paṭikkamma raho nisīde;",
  "snp2.14:14.3": "Ajjhattacintī na mano bahiddhā,",
  "snp2.14:14.4": "Nicchāraye saṅgahitattabhāvo.",
  "snp2.14:15.1": "Sacepi so sallape sāvakena,",
  "snp2.14:15.2": "Aññena vā kenaci bhikkhunā vā;",
  "snp2.14:15.3": "Dhammaṃ paṇītaṃ tamudāhareyya,",
  "snp2.14:15.4": "Na pesuṇaṃ nopi parūpavādaṃ.",
  "snp2.14:16.1": "Vādañhi eke paṭiseniyanti,",
  "snp2.14:16.2": "Na te pasaṃsāma parittapaññe;",
  "snp2.14:16.3": "Tato tato ne pasajanti saṅgā,",
  "snp2.14:16.4": "Cittañhi te tattha gamenti dūre.",
  "snp2.14:17.1": "Piṇḍaṃ vihāraṃ sayanāsanañca,",
  "snp2.14:17.2": "Āpañca saṅghāṭirajūpavāhanaṃ;",
  "snp2.14:17.3": "Sutvāna dhammaṃ sugatena desitaṃ,",
  "snp2.14:17.4": "Saṅkhāya seve varapaññasāvako.",
  "snp2.14:18.1": "Tasmā hi piṇḍe sayanāsane ca,",
  "snp2.14:18.2": "Āpe ca saṅghāṭirajūpavāhane;",
  "snp2.14:18.3": "Etesu dhammesu anūpalitto,",
  "snp2.14:18.4": "Bhikkhu yathā pokkhare vāribindu.",
  "snp2.14:19.1": "Gahaṭṭhavattaṃ pana vo vadāmi,",
  "snp2.14:19.2": "Yathākaro sāvako sādhu hoti;",
  "snp2.14:19.3": "Na hesa labbhā sapariggahena,",
  "snp2.14:19.4": "Phassetuṃ yo kevalo bhikkhudhammo.",
  "snp2.14:20.1": "Pāṇaṃ na hane na ca ghātayeyya,",
  "snp2.14:20.2": "Na cānujaññā hanataṃ paresaṃ;",
  "snp2.14:20.3": "Sabbesu bhūtesu nidhāya daṇḍaṃ,",
  "snp2.14:20.4": "Ye thāvarā ye ca tasā santi loke.",
  "snp2.14:21.1": "Tato adinnaṃ parivajjayeyya,",
  "snp2.14:21.2": "Kiñci kvaci sāvako bujjhamāno;",
  "snp2.14:21.3": "Na hāraye harataṃ nānujaññā,",
  "snp2.14:21.4": "Sabbaṃ adinnaṃ parivajjayeyya.",
  "snp2.14:22.1": "Abrahmacariyaṃ parivajjayeyya,",
  "snp2.14:22.2": "Aṅgārakāsuṃ jalitaṃva viññū;",
  "snp2.14:22.3": "Asambhuṇanto pana brahmacariyaṃ,",
  "snp2.14:22.4": "Parassa dāraṃ na atikkameyya.",
  "snp2.14:23.1": "Sabhaggato vā parisaggato vā,",
  "snp2.14:23.2": "Ekassa veko na musā bhaṇeyya;",
  "snp2.14:23.3": "Na bhāṇaye bhaṇataṃ nānujaññā,",
  "snp2.14:23.4": "Sabbaṃ abhūtaṃ parivajjayeyya.",
  "snp2.14:24.1": "Majjañca pānaṃ na samācareyya,",
  "snp2.14:24.2": "Dhammaṃ imaṃ rocaye yo gahaṭṭho;",
  "snp2.14:24.3": "Na pāyaye pivataṃ nānujaññā,",
  "snp2.14:24.4": "Ummādanantaṃ iti naṃ viditvā.",
  "snp2.14:25.1": "Madā hi pāpāni karonti bālā,",
  "snp2.14:25.2": "Kārenti caññepi jane pamatte;",
  "snp2.14:25.3": "Etaṃ apuññāyatanaṃ vivajjaye,",
  "snp2.14:25.4": "Ummādanaṃ mohanaṃ bālakantaṃ.",
  "snp2.14:26.1": "Pāṇaṃ na hane na cādinnamādiye,",
  "snp2.14:26.2": "Musā na bhāse na ca majjapo siyā;",
  "snp2.14:26.3": "Abrahmacariyā virameyya methunā,",
  "snp2.14:26.4": "Rattiṃ na bhuñjeyya vikālabhojanaṃ.",
  "snp2.14:27.1": "Mālaṃ na dhāre na ca gandhamācare,",
  "snp2.14:27.2": "Mañce chamāyaṃ va sayetha santhate;",
  "snp2.14:27.3": "Etañhi aṭṭhaṅgikamāhuposathaṃ,",
  "snp2.14:27.4": "Buddhena dukkhantagunā pakāsitaṃ.",
  "snp2.14:28.1": "Tato ca pakkhassupavassuposathaṃ,",
  "snp2.14:28.2": "Cātuddasiṃ pañcadasiñca aṭṭhamiṃ;",
  "snp2.14:28.3": "Pāṭihāriyapakkhañca pasannamānaso,",
  "snp2.14:28.4": "Aṭṭhaṅgupetaṃ susamattarūpaṃ.",
  "snp2.14:29.1": "Tato ca pāto upavutthuposatho,",
  "snp2.14:29.2": "Annena pānena ca bhikkhusaṅghaṃ;",
  "snp2.14:29.3": "Pasannacitto anumodamāno,",
  "snp2.14:29.4": "Yathārahaṃ saṃvibhajetha viññū.",
  "snp2.14:30.1": "Dhammena mātāpitaro bhareyya,",
  "snp2.14:30.2": "Payojaye dhammikaṃ so vaṇijjaṃ;",
  "snp2.14:30.3": "Etaṃ gihī vattayamappamatto,",
  "snp2.14:30.4": "Sayampabhe nāma upeti deve”ti.",
  "snp2.14:30.5": "Dhammikasuttaṃ cuddasamaṃ.",
  "snp2.14:30.6": "Cūḷavaggo dutiyo.",
  "snp2.14:31.1": "Ratanāmagandho hiri ca,",
  "snp2.14:31.2": "maṅgalaṃ sūcilomena;",
  "snp2.14:31.3": "Dhammacariyañca brāhmaṇo,",
  "snp2.14:31.4": "nāvā kiṃsīlamuṭṭhānaṃ.",
  "snp2.14:32.1": "Rāhulo puna kappo ca,",
  "snp2.14:32.2": "paribbājaniyaṃ tathā;",
  "snp2.14:32.3": "Dhammikañca viduno āhu,",
  "snp2.14:32.4": "cūḷavagganti cuddasāti."
}