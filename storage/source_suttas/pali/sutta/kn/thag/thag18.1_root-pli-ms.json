{
  "thag18.1:0.1": "Theragāthā",
  "thag18.1:0.2": "Cattālīsanipāta",
  "thag18.1:0.3": "Paṭhamavagga",
  "thag18.1:0.4": "18.1. Mahākassapattheragāthā",
  "thag18.1:1.1": "“Na gaṇena purakkhato care,",
  "thag18.1:1.2": "Vimano hoti samādhi dullabho;",
  "thag18.1:1.3": "Nānājanasaṅgaho dukho,",
  "thag18.1:1.4": "Iti disvāna gaṇaṃ na rocaye.",
  "thag18.1:2.1": "Na kulāni upabbaje muni,",
  "thag18.1:2.2": "Vimano hoti samādhi dullabho;",
  "thag18.1:2.3": "So ussukko rasānugiddho,",
  "thag18.1:2.4": "Atthaṃ riñcati yo sukhāvaho.",
  "thag18.1:3.1": "Paṅkoti hi naṃ avedayuṃ,",
  "thag18.1:3.2": "Yāyaṃ vandanapūjanā kulesu;",
  "thag18.1:3.3": "Sukhumaṃ sallaṃ durubbahaṃ,",
  "thag18.1:3.4": "Sakkāro kāpurisena dujjaho.",
  "thag18.1:4.1": "Senāsanamhā oruyha,",
  "thag18.1:4.2": "nagaraṃ piṇḍāya pāvisiṃ;",
  "thag18.1:4.3": "Bhuñjantaṃ purisaṃ kuṭṭhiṃ,",
  "thag18.1:4.4": "sakkaccaṃ taṃ upaṭṭhahiṃ.",
  "thag18.1:5.1": "So me pakkena hatthena,",
  "thag18.1:5.2": "ālopaṃ upanāmayi;",
  "thag18.1:5.3": "Ālopaṃ pakkhipantassa,",
  "thag18.1:5.4": "aṅguli cettha chijjatha.",
  "thag18.1:6.1": "Kuṭṭamūlañca nissāya,",
  "thag18.1:6.2": "ālopaṃ taṃ abhuñjisaṃ;",
  "thag18.1:6.3": "Bhuñjamāne vā bhutte vā,",
  "thag18.1:6.4": "jegucchaṃ me na vijjati.",
  "thag18.1:7.1": "Uttiṭṭhapiṇḍo āhāro,",
  "thag18.1:7.2": "pūtimuttañca osadhaṃ;",
  "thag18.1:7.3": "Senāsanaṃ rukkhamūlaṃ,",
  "thag18.1:7.4": "paṃsukūlañca cīvaraṃ;",
  "thag18.1:7.5": "Yassete abhisambhutvā,",
  "thag18.1:7.6": "sa ve cātuddiso naro.",
  "thag18.1:8.1": "Yattha eke vihaññanti,",
  "thag18.1:8.2": "āruhantā siluccayaṃ;",
  "thag18.1:8.3": "Tassa buddhassa dāyādo,",
  "thag18.1:8.4": "sampajāno patissato;",
  "thag18.1:8.5": "Iddhibalenupatthaddho,",
  "thag18.1:8.6": "kassapo abhirūhati.",
  "thag18.1:9.1": "Piṇḍapātapaṭikkanto,",
  "thag18.1:9.2": "selamāruyha kassapo;",
  "thag18.1:9.3": "Jhāyati anupādāno,",
  "thag18.1:9.4": "pahīnabhayabheravo.",
  "thag18.1:10.1": "Piṇḍapātapaṭikkanto,",
  "thag18.1:10.2": "selamāruyha kassapo;",
  "thag18.1:10.3": "Jhāyati anupādāno,",
  "thag18.1:10.4": "ḍayhamānesu nibbuto.",
  "thag18.1:11.1": "Piṇḍapātapaṭikkanto,",
  "thag18.1:11.2": "selamāruyha kassapo;",
  "thag18.1:11.3": "Jhāyati anupādāno,",
  "thag18.1:11.4": "katakicco anāsavo.",
  "thag18.1:12.1": "Karerimālāvitatā,",
  "thag18.1:12.2": "bhūmibhāgā manoramā;",
  "thag18.1:12.3": "Kuñjarābhirudā rammā,",
  "thag18.1:12.4": "te selā ramayanti maṃ.",
  "thag18.1:13.1": "Nīlabbhavaṇṇā rucirā,",
  "thag18.1:13.2": "vārisītā sucindharā;",
  "thag18.1:13.3": "Indagopakasañchannā,",
  "thag18.1:13.4": "te selā ramayanti maṃ.",
  "thag18.1:14.1": "Nīlabbhakūṭasadisā,",
  "thag18.1:14.2": "kūṭāgāravarūpamā;",
  "thag18.1:14.3": "Vāraṇābhirudā rammā,",
  "thag18.1:14.4": "te selā ramayanti maṃ.",
  "thag18.1:15.1": "Abhivuṭṭhā rammatalā,",
  "thag18.1:15.2": "nagā isibhi sevitā;",
  "thag18.1:15.3": "Abbhunnaditā sikhīhi,",
  "thag18.1:15.4": "te selā ramayanti maṃ.",
  "thag18.1:16.1": "Alaṃ jhāyitukāmassa,",
  "thag18.1:16.2": "pahitattassa me sato;",
  "thag18.1:16.3": "Alaṃ me atthakāmassa,",
  "thag18.1:16.4": "pahitattassa bhikkhuno.",
  "thag18.1:17.1": "Alaṃ me phāsukāmassa,",
  "thag18.1:17.2": "pahitattassa bhikkhuno;",
  "thag18.1:17.3": "Alaṃ me yogakāmassa,",
  "thag18.1:17.4": "pahitattassa tādino.",
  "thag18.1:18.1": "Umāpupphena samānā,",
  "thag18.1:18.2": "gaganāvabbhachāditā;",
  "thag18.1:18.3": "Nānādijagaṇākiṇṇā,",
  "thag18.1:18.4": "te selā ramayanti maṃ.",
  "thag18.1:19.1": "Anākiṇṇā gahaṭṭhehi,",
  "thag18.1:19.2": "migasaṅghanisevitā;",
  "thag18.1:19.3": "Nānādijagaṇākiṇṇā,",
  "thag18.1:19.4": "te selā ramayanti maṃ.",
  "thag18.1:20.1": "Acchodikā puthusilā,",
  "thag18.1:20.2": "gonaṅgulamigāyutā;",
  "thag18.1:20.3": "Ambusevālasañchannā,",
  "thag18.1:20.4": "te selā ramayanti maṃ.",
  "thag18.1:21.1": "Na pañcaṅgikena turiyena,",
  "thag18.1:21.2": "Rati me hoti tādisī;",
  "thag18.1:21.3": "Yathā ekaggacittassa,",
  "thag18.1:21.4": "Sammā dhammaṃ vipassato.",
  "thag18.1:22.1": "Kammaṃ bahukaṃ na kāraye,",
  "thag18.1:22.2": "Parivajjeyya janaṃ na uyyame;",
  "thag18.1:22.3": "Ussukko so rasānugiddho,",
  "thag18.1:22.4": "Atthaṃ riñcati yo sukhāvaho.",
  "thag18.1:23.1": "Kammaṃ bahukaṃ na kāraye,",
  "thag18.1:23.2": "Parivajjeyya anattaneyyametaṃ;",
  "thag18.1:23.3": "Kicchati kāyo kilamati,",
  "thag18.1:23.4": "Dukkhito so samathaṃ na vindati.",
  "thag18.1:24.1": "Oṭṭhappahatamattena,",
  "thag18.1:24.2": "attānampi na passati;",
  "thag18.1:24.3": "Patthaddhagīvo carati,",
  "thag18.1:24.4": "ahaṃ seyyoti maññati.",
  "thag18.1:25.1": "Aseyyo seyyasamānaṃ,",
  "thag18.1:25.2": "bālo maññati attānaṃ;",
  "thag18.1:25.3": "Na taṃ viññū pasaṃsanti,",
  "thag18.1:25.4": "patthaddhamānasaṃ naraṃ.",
  "thag18.1:26.1": "Yo ca seyyohamasmīti,",
  "thag18.1:26.2": "nāhaṃ seyyoti vā pana;",
  "thag18.1:26.3": "Hīno taṃsadiso vāti,",
  "thag18.1:26.4": "vidhāsu na vikampati.",
  "thag18.1:27.1": "Paññavantaṃ tathā tādiṃ,",
  "thag18.1:27.2": "sīlesu susamāhitaṃ;",
  "thag18.1:27.3": "Cetosamathamanuttaṃ,",
  "thag18.1:27.4": "tañce viññū pasaṃsare.",
  "thag18.1:28.1": "Yassa sabrahmacārīsu,",
  "thag18.1:28.2": "gāravo nūpalabbhati;",
  "thag18.1:28.3": "Ārakā hoti saddhammā,",
  "thag18.1:28.4": "nabhato puthavī yathā.",
  "thag18.1:29.1": "Yesañca hiriottappaṃ,",
  "thag18.1:29.2": "sadā sammā upaṭṭhitaṃ;",
  "thag18.1:29.3": "Virūḷhabrahmacariyā te,",
  "thag18.1:29.4": "tesaṃ khīṇā punabbhavā.",
  "thag18.1:30.1": "Uddhato capalo bhikkhu,",
  "thag18.1:30.2": "paṃsukūlena pāruto;",
  "thag18.1:30.3": "Kapīva sīhacammena,",
  "thag18.1:30.4": "na so tenupasobhati.",
  "thag18.1:31.1": "Anuddhato acapalo,",
  "thag18.1:31.2": "nipako saṃvutindriyo;",
  "thag18.1:31.3": "Sobhati paṃsukūlena,",
  "thag18.1:31.4": "sīhova girigabbhare.",
  "thag18.1:32.1": "Ete sambahulā devā,",
  "thag18.1:32.2": "iddhimanto yasassino;",
  "thag18.1:32.3": "Dasadevasahassāni,",
  "thag18.1:32.4": "sabbe te brahmakāyikā.",
  "thag18.1:33.1": "Dhammasenāpatiṃ vīraṃ,",
  "thag18.1:33.2": "mahājhāyiṃ samāhitaṃ;",
  "thag18.1:33.3": "Sāriputtaṃ namassantā,",
  "thag18.1:33.4": "tiṭṭhanti pañjalīkatā.",
  "thag18.1:34.1": "‘Namo te purisājañña,",
  "thag18.1:34.2": "namo te purisuttama;",
  "thag18.1:34.3": "Yassa te nābhijānāma,",
  "thag18.1:34.4": "yampi nissāya jhāyati.",
  "thag18.1:35.1": "Accheraṃ vata buddhānaṃ,",
  "thag18.1:35.2": "gambhīro gocaro sako;",
  "thag18.1:35.3": "Ye mayaṃ nābhijānāma,",
  "thag18.1:35.4": "vālavedhisamāgatā’.",
  "thag18.1:36.1": "Taṃ tathā devakāyehi,",
  "thag18.1:36.2": "pūjitaṃ pūjanārahaṃ;",
  "thag18.1:36.3": "Sāriputtaṃ tadā disvā,",
  "thag18.1:36.4": "kappinassa sitaṃ ahu.",
  "thag18.1:37.1": "Yāvatā buddhakhettamhi,",
  "thag18.1:37.2": "ṭhapayitvā mahāmuniṃ;",
  "thag18.1:37.3": "Dhutaguṇe visiṭṭhohaṃ,",
  "thag18.1:37.4": "sadiso me na vijjati.",
  "thag18.1:38.1": "Pariciṇṇo mayā satthā,",
  "thag18.1:38.2": "kataṃ buddhassa sāsanaṃ;",
  "thag18.1:38.3": "Ohito garuko bhāro,",
  "thag18.1:38.4": "natthi dāni punabbhavo.",
  "thag18.1:39.1": "Na cīvare na sayane,",
  "thag18.1:39.2": "bhojane nupalimpati;",
  "thag18.1:39.3": "Gotamo anappameyyo,",
  "thag18.1:39.4": "muḷālapupphaṃ vimalaṃva;",
  "thag18.1:39.5": "Ambunā nekkhammaninno,",
  "thag18.1:39.6": "tibhavābhinissaṭo.",
  "thag18.1:40.1": "Satipaṭṭhānagīvo so,",
  "thag18.1:40.2": "saddhāhattho mahāmuni;",
  "thag18.1:40.3": "Paññāsīso mahāñāṇī,",
  "thag18.1:40.4": "sadā carati nibbuto”ti.",
  "thag18.1:40.5": "…",
  "thag18.1:40.6": "Mahākassapo thero ….",
  "thag18.1:40.7": "Cattālīsanipāto niṭṭhito.",
  "thag18.1:41.0": "Tatruddānaṃ",
  "thag18.1:41.1": "Cattālīsanipātamhi,",
  "thag18.1:41.2": "mahākassapasavhayo;",
  "thag18.1:41.3": "Ekova thero gāthāyo,",
  "thag18.1:41.4": "cattālīsa duvepi cāti."
}