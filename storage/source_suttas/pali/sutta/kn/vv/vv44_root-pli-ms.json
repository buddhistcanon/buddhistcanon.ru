{
  "vv44:0.1": "Vimānavatthu",
  "vv44:0.2": "Itthivimāna",
  "vv44:0.3": "Mañjiṭṭhakavagga",
  "vv44:0.4": "6. Vihāravimānavatthu",
  "vv44:1.1": "“Abhikkantena vaṇṇena,",
  "vv44:1.2": "…pe…",
  "vv44:1.3": "osadhī viya tārakā.",
  "vv44:2.1": "Tassā te naccamānāya,",
  "vv44:2.2": "aṅgamaṅgehi sabbaso;",
  "vv44:2.3": "Dibbā saddā niccharanti,",
  "vv44:2.4": "savanīyā manoramā.",
  "vv44:3.1": "Tassā te naccamānāya,",
  "vv44:3.2": "aṅgamaṅgehi sabbaso;",
  "vv44:3.3": "Dibbā gandhā pavāyanti,",
  "vv44:3.4": "sucigandhā manoramā.",
  "vv44:4.1": "Vivattamānā kāyena,",
  "vv44:4.2": "yā veṇīsu piḷandhanā;",
  "vv44:4.3": "Tesaṃ suyyati nigghoso,",
  "vv44:4.4": "tūriye pañcaṅgike yathā.",
  "vv44:5.1": "Vaṭaṃsakā vātadhutā,",
  "vv44:5.2": "vātena sampakampitā;",
  "vv44:5.3": "Tesaṃ suyyati nigghoso,",
  "vv44:5.4": "tūriye pañcaṅgike yathā.",
  "vv44:6.1": "Yāpi te sirasmiṃ mālā,",
  "vv44:6.2": "sucigandhā manoramā;",
  "vv44:6.3": "Vāti gandho disā sabbā,",
  "vv44:6.4": "rukkho mañjūsako yathā.",
  "vv44:7.1": "Ghāyase taṃ sucigandhaṃ,",
  "vv44:7.2": "rūpaṃ passasi amānusaṃ;",
  "vv44:7.3": "Devate pucchitācikkha,",
  "vv44:7.4": "kissa kammassidaṃ phalan”ti.",
  "vv44:8.1": "“Sāvatthiyaṃ mayhaṃ sakhī bhadante,",
  "vv44:8.2": "Saṃghassa kāresi mahāvihāraṃ;",
  "vv44:8.3": "Tatthappasannā ahamānumodiṃ,",
  "vv44:8.4": "Disvā agārañca piyañca metaṃ.",
  "vv44:9.1": "Tāyeva me suddhanumodanāya,",
  "vv44:9.2": "Laddhaṃ vimānabbhutadassaneyyaṃ;",
  "vv44:9.3": "Samantato soḷasayojanāni,",
  "vv44:9.4": "Vehāyasaṃ gacchati iddhiyā mama.",
  "vv44:10.1": "Kūṭāgārā nivesā me,",
  "vv44:10.2": "vibhattā bhāgaso mitā;",
  "vv44:10.3": "Daddallamānā ābhanti,",
  "vv44:10.4": "samantā satayojanaṃ.",
  "vv44:11.1": "Pokkharañño ca me ettha,",
  "vv44:11.2": "puthulomanisevitā;",
  "vv44:11.3": "Acchodakā vippasannā,",
  "vv44:11.4": "soṇṇavālukasanthatā.",
  "vv44:12.1": "Nānāpadumasañchannā,",
  "vv44:12.2": "puṇḍarīkasamotatā;",
  "vv44:12.3": "Surabhī sampavāyanti,",
  "vv44:12.4": "manuññā māluteritā.",
  "vv44:13.1": "Jambuyo panasā tālā,",
  "vv44:13.2": "nāḷikeravanāni ca;",
  "vv44:13.3": "Antonivesane jātā,",
  "vv44:13.4": "nānārukkhā aropimā.",
  "vv44:14.1": "Nānātūriyasaṅghuṭṭhaṃ,",
  "vv44:14.2": "accharāgaṇaghositaṃ;",
  "vv44:14.3": "Yopi maṃ supine passe,",
  "vv44:14.4": "sopi vitto siyā naro.",
  "vv44:15.1": "Etādisaṃ abbhutadassaneyyaṃ,",
  "vv44:15.2": "Vimānaṃ sabbasopabhaṃ;",
  "vv44:15.3": "Mama kammehi nibbattaṃ,",
  "vv44:15.4": "Alaṃ puññāni kātave”ti.",
  "vv44:16.1": "“Tāyeva te suddhanumodanāya,",
  "vv44:16.2": "Laddhaṃ vimānabbhutadassaneyyaṃ;",
  "vv44:16.3": "Yā ceva sā dānamadāsi nārī,",
  "vv44:16.4": "Tassā gatiṃ brūhi kuhiṃ uppannā sā”ti.",
  "vv44:17.1": "“Yā sā ahu mayhaṃ sakhī bhadante,",
  "vv44:17.2": "Saṃghassa kāresi mahāvihāraṃ;",
  "vv44:17.3": "Viññātadhammā sā adāsi dānaṃ,",
  "vv44:17.4": "Uppannā nimmānaratīsu devesu.",
  "vv44:18.1": "Pajāpatī tassa sunimmitassa,",
  "vv44:18.2": "Acintiyā kammavipākā tassā;",
  "vv44:18.3": "Yametaṃ pucchasi kuhiṃ uppannā sāti,",
  "vv44:18.4": "Taṃ te viyākāsiṃ anaññathā ahaṃ.",
  "vv44:19.1": "Tenahaññepi samādapetha,",
  "vv44:19.2": "Saṃghassa dānāni dadātha vittā;",
  "vv44:19.3": "Dhammañca suṇātha pasannamānasā,",
  "vv44:19.4": "Sudullabho laddho manussalābho.",
  "vv44:20.1": "Yaṃ maggaṃ maggādhipatī adesayi,",
  "vv44:20.2": "Brahmassaro kañcanasannibhattaco;",
  "vv44:20.3": "Saṃghassa dānāni dadātha vittā,",
  "vv44:20.4": "Mahapphalā yattha bhavanti dakkhiṇā.",
  "vv44:21.1": "Ye puggalā aṭṭha sataṃ pasatthā,",
  "vv44:21.2": "Cattāri etāni yugāni honti;",
  "vv44:21.3": "Te dakkhiṇeyyā sugatassa sāvakā,",
  "vv44:21.4": "Etesu dinnāni mahapphalāni.",
  "vv44:22.1": "Cattāro ca paṭipannā,",
  "vv44:22.2": "cattāro ca phale ṭhitā;",
  "vv44:22.3": "Esa saṃgho ujubhūto,",
  "vv44:22.4": "paññāsīlasamāhito.",
  "vv44:23.1": "Yajamānānaṃ manussānaṃ,",
  "vv44:23.2": "puññapekkhāna pāṇinaṃ;",
  "vv44:23.3": "Karotaṃ opadhikaṃ puññaṃ,",
  "vv44:23.4": "saṃghe dinnaṃ mahapphalaṃ.",
  "vv44:24.1": "Eso hi saṃgho vipulo mahaggato,",
  "vv44:24.2": "Esappameyyo udadhīva sāgaro;",
  "vv44:24.3": "Etehi seṭṭhā naravīrasāvakā,",
  "vv44:24.4": "Pabhaṅkarā dhammamudīrayanti.",
  "vv44:25.1": "Tesaṃ sudinnaṃ suhutaṃ suyiṭṭhaṃ,",
  "vv44:25.2": "Ye saṃghamuddissa dadanti dānaṃ;",
  "vv44:25.3": "Sā dakkhiṇā saṃghagatā patiṭṭhitā,",
  "vv44:25.4": "Mahapphalā lokavidūna vaṇṇitā.",
  "vv44:26.1": "Etādisaṃ yaññamanussarantā,",
  "vv44:26.2": "Ye vedajātā vicaranti loke;",
  "vv44:26.3": "Vineyya maccheramalaṃ samūlaṃ,",
  "vv44:26.4": "Aninditā saggamupenti ṭhānan”ti.",
  "vv44:27.1": "Vihāravimānaṃ chaṭṭhaṃ.",
  "vv44:27.2": "Bhāṇavāraṃ dutiyaṃ."
}