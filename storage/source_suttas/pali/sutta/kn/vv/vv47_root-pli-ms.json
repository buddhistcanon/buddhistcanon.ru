{
  "vv47:0.1": "Vimānavatthu",
  "vv47:0.2": "Itthivimāna",
  "vv47:0.3": "Mañjiṭṭhakavagga",
  "vv47:0.4": "9. Pītavimānavatthu",
  "vv47:1.1": "“Pītavatthe pītadhaje,",
  "vv47:1.2": "pītālaṅkārabhūsite;",
  "vv47:1.3": "Pītacandanalittaṅge,",
  "vv47:1.4": "pītauppalamālinī.",
  "vv47:2.1": "Pītapāsādasayane,",
  "vv47:2.2": "pītāsane pītabhājane;",
  "vv47:2.3": "Pītachatte pītarathe,",
  "vv47:2.4": "pītasse pītabījane.",
  "vv47:3.1": "Kiṃ kammamakarī bhadde,",
  "vv47:3.2": "pubbe mānusake bhave;",
  "vv47:3.3": "Devate pucchitācikkha,",
  "vv47:3.4": "kissa kammassidaṃ phalan”ti.",
  "vv47:4.1": "“Kosātakī nāma latatthi bhante,",
  "vv47:4.2": "Tittikā anabhicchitā;",
  "vv47:4.3": "Tassā cattāri pupphāni,",
  "vv47:4.4": "Thūpaṃ abhihariṃ ahaṃ.",
  "vv47:5.1": "Satthu sarīramuddissa,",
  "vv47:5.2": "vippasannena cetasā;",
  "vv47:5.3": "Nāssa maggaṃ avekkhissaṃ,",
  "vv47:5.4": "na taggamanasā satī.",
  "vv47:6.1": "Tato maṃ avadhī gāvī,",
  "vv47:6.2": "thūpaṃ apattamānasaṃ;",
  "vv47:6.3": "Tañcāhaṃ abhisañceyyaṃ,",
  "vv47:6.4": "bhiyyo nūna ito siyā.",
  "vv47:7.1": "Tena kammena devinda,",
  "vv47:7.2": "maghavā devakuñjara;",
  "vv47:7.3": "Pahāya mānusaṃ dehaṃ,",
  "vv47:7.4": "tava sahabyamāgatā”ti.",
  "vv47:8.1": "Idaṃ sutvā tidasādhipati,",
  "vv47:8.2": "Maghavā devakuñjaro;",
  "vv47:8.3": "Tāvatiṃse pasādento,",
  "vv47:8.4": "Mātaliṃ etadabravi.",
  "vv47:9.1": "“Passa mātali accheraṃ,",
  "vv47:9.2": "cittaṃ kammaphalaṃ idaṃ;",
  "vv47:9.3": "Appakampi kataṃ deyyaṃ,",
  "vv47:9.4": "puññaṃ hoti mahapphalaṃ.",
  "vv47:10.1": "Natthi citte pasannamhi,",
  "vv47:10.2": "appakā nāma dakkhiṇā;",
  "vv47:10.3": "Tathāgate vā sambuddhe,",
  "vv47:10.4": "atha vā tassa sāvake.",
  "vv47:11.1": "Ehi mātali amhepi,",
  "vv47:11.2": "bhiyyo bhiyyo mahemase;",
  "vv47:11.3": "Tathāgatassa dhātuyo,",
  "vv47:11.4": "sukho puññāna muccayo.",
  "vv47:12.1": "Tiṭṭhante nibbute cāpi,",
  "vv47:12.2": "same citte samaṃ phalaṃ;",
  "vv47:12.3": "Cetopaṇidhihetu hi,",
  "vv47:12.4": "sattā gacchanti suggatiṃ.",
  "vv47:13.1": "Bahūnaṃ vata atthāya,",
  "vv47:13.2": "uppajjanti tathāgatā;",
  "vv47:13.3": "Yattha kāraṃ karitvāna,",
  "vv47:13.4": "saggaṃ gacchanti dāyakā”ti.",
  "vv47:14.1": "Pītavimānaṃ navamaṃ."
}