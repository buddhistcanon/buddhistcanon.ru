{
  "vv43:0.1": "Vimānavatthu",
  "vv43:0.2": "Itthivimāna",
  "vv43:0.3": "Mañjiṭṭhakavagga",
  "vv43:0.4": "5. Kañjikadāyikāvimānavatthu",
  "vv43:1.1": "“Abhikkantena vaṇṇena,",
  "vv43:1.2": "…pe…",
  "vv43:1.3": "osadhī viya tārakā.",
  "vv43:2.1": "Kena tetādiso vaṇṇo,",
  "vv43:2.2": "…pe…",
  "vv43:2.3": "Vaṇṇo ca te sabbadisā pabhāsatī”ti.",
  "vv43:3.1": "Sā devatā attamanā,",
  "vv43:3.2": "…pe…",
  "vv43:3.3": "yassa kammassidaṃ phalaṃ.",
  "vv43:4.1": "“Ahaṃ andhakavindamhi,",
  "vv43:4.2": "buddhassādiccabandhuno;",
  "vv43:4.3": "Adāsiṃ kolasampākaṃ,",
  "vv43:4.4": "kañjikaṃ teladhūpitaṃ.",
  "vv43:5.1": "Pipphalyā lasuṇena ca,",
  "vv43:5.2": "missaṃ lāmañjakena ca;",
  "vv43:5.3": "Adāsiṃ ujubhūtasmiṃ,",
  "vv43:5.4": "vippasannena cetasā.",
  "vv43:6.1": "Yā mahesittaṃ kāreyya,",
  "vv43:6.2": "cakkavattissa rājino;",
  "vv43:6.3": "Nārī sabbaṅgakalyāṇī,",
  "vv43:6.4": "bhattu cānomadassikā;",
  "vv43:6.5": "Ekassa kañjikadānassa,",
  "vv43:6.6": "kalaṃ nāgghati soḷasiṃ.",
  "vv43:7.1": "Sataṃ nikkhā sataṃ assā,",
  "vv43:7.2": "sataṃ assatarīrathā;",
  "vv43:7.3": "Sataṃ kaññāsahassāni,",
  "vv43:7.4": "āmuttamaṇikuṇḍalā;",
  "vv43:7.5": "Ekassa kañjikadānassa,",
  "vv43:7.6": "kalaṃ nāgghanti soḷasiṃ.",
  "vv43:8.1": "Sataṃ hemavatā nāgā,",
  "vv43:8.2": "īsādantā urūḷhavā;",
  "vv43:8.3": "Suvaṇṇakacchā mātaṅgā,",
  "vv43:8.4": "hemakappanavāsasā;",
  "vv43:8.5": "Ekassa kañjikadānassa,",
  "vv43:8.6": "kalaṃ nāgghanti soḷasiṃ.",
  "vv43:9.1": "Catunnamapi dīpānaṃ,",
  "vv43:9.2": "issaraṃ yodha kāraye;",
  "vv43:9.3": "Ekassa kañjikadānassa,",
  "vv43:9.4": "kalaṃ nāgghati soḷasin”ti.",
  "vv43:10.1": "Kañjikadāyikāvimānaṃ pañcamaṃ."
}