{
  "vv48:0.1": "Vimānavatthu",
  "vv48:0.2": "Itthivimāna",
  "vv48:0.3": "Mañjiṭṭhakavagga",
  "vv48:0.4": "10. Ucchuvimānavatthu",
  "vv48:1.1": "“Obhāsayitvā pathaviṃ sadevakaṃ,",
  "vv48:1.2": "Atirocasi candimasūriyā viya;",
  "vv48:1.3": "Siriyā ca vaṇṇena yasena tejasā,",
  "vv48:1.4": "Brahmāva deve tidase sahindake.",
  "vv48:2.1": "Pucchāmi taṃ uppalamāladhārinī,",
  "vv48:2.2": "Āveḷinī kañcanasannibhattace;",
  "vv48:2.3": "Alaṅkate uttamavatthadhārinī,",
  "vv48:2.4": "Kā tvaṃ subhe devate vandase mamaṃ.",
  "vv48:3.1": "Kiṃ tvaṃ pure kammamakāsi attanā,",
  "vv48:3.2": "Manussabhūtā purimāya jātiyā;",
  "vv48:3.3": "Dānaṃ suciṇṇaṃ atha sīlasaññamaṃ,",
  "vv48:3.4": "Kenupapannā sugatiṃ yasassinī;",
  "vv48:3.5": "Devate pucchitācikkha,",
  "vv48:3.6": "Kissa kammassidaṃ phalan”ti.",
  "vv48:4.1": "“Idāni bhante imameva gāmaṃ,",
  "vv48:4.2": "Piṇḍāya amhāka gharaṃ upāgami;",
  "vv48:4.3": "Tato te ucchussa adāsi khaṇḍikaṃ,",
  "vv48:4.4": "Pasannacittā atulāya pītiyā.",
  "vv48:5.1": "Sassu ca pacchā anuyuñjate mamaṃ,",
  "vv48:5.2": "Kahaṃ nu ucchuṃ vadhuke avākiri;",
  "vv48:5.3": "Na chaḍḍitaṃ no pana khāditaṃ mayā,",
  "vv48:5.4": "Santassa bhikkhussa sayaṃ adāsahaṃ.",
  "vv48:6.1": "Tuyhaṃ nvidaṃ issariyaṃ atho mama,",
  "vv48:6.2": "Itissā sassu paribhāsate mamaṃ;",
  "vv48:6.3": "Leḍḍuṃ gahetvā pahāraṃ adāsi me,",
  "vv48:6.4": "Tato cutā kālakatāmhi devatā.",
  "vv48:7.1": "Tadeva kammaṃ kusalaṃ kataṃ mayā,",
  "vv48:7.2": "Sukhañca kammaṃ anubhomi attanā;",
  "vv48:7.3": "Devehi saddhiṃ paricārayāmahaṃ,",
  "vv48:7.4": "Modāmahaṃ kāmaguṇehi pañcahi.",
  "vv48:8.1": "Tadeva kammaṃ kusalaṃ kataṃ mayā,",
  "vv48:8.2": "Sukhañca kammaṃ anubhomi attanā;",
  "vv48:8.3": "Devindaguttā tidasehi rakkhitā,",
  "vv48:8.4": "Samappitā kāmaguṇehi pañcahi.",
  "vv48:9.1": "Etādisaṃ puññaphalaṃ anappakaṃ,",
  "vv48:9.2": "Mahāvipākā mama ucchudakkhiṇā;",
  "vv48:9.3": "Devehi saddhiṃ paricārayāmahaṃ,",
  "vv48:9.4": "Modāmahaṃ kāmaguṇehi pañcahi.",
  "vv48:10.1": "Etādisaṃ puññaphalaṃ anappakaṃ,",
  "vv48:10.2": "Mahājutikā mama ucchudakkhiṇā;",
  "vv48:10.3": "Devindaguttā tidasehi rakkhitā,",
  "vv48:10.4": "Sahassanettoriva nandane vane.",
  "vv48:11.1": "Tuvañca bhante anukampakaṃ viduṃ,",
  "vv48:11.2": "Upecca vandiṃ kusalañca pucchisaṃ;",
  "vv48:11.3": "Tato te ucchussa adāsiṃ khaṇḍikaṃ,",
  "vv48:11.4": "Pasannacittā atulāya pītiyā”ti.",
  "vv48:12.1": "Ucchuvimānaṃ dasamaṃ."
}