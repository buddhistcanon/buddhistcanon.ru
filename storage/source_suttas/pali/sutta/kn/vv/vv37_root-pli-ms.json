{
  "vv37:0.1": "Vimānavatthu",
  "vv37:0.2": "Itthivimāna",
  "vv37:0.3": "Pāricchattakavagga",
  "vv37:0.4": "9. Visālakkhivimānavatthu",
  "vv37:1.1": "“Kā nāma tvaṃ visālakkhi,",
  "vv37:1.2": "ramme cittalatāvane;",
  "vv37:1.3": "Samantā anupariyāsi,",
  "vv37:1.4": "nārīgaṇapurakkhatā.",
  "vv37:2.1": "Yadā devā tāvatiṃsā,",
  "vv37:2.2": "pavisanti imaṃ vanaṃ;",
  "vv37:2.3": "Sayoggā sarathā sabbe,",
  "vv37:2.4": "citrā honti idhāgatā.",
  "vv37:3.1": "Tuyhañca idha pattāya,",
  "vv37:3.2": "uyyāne vicarantiyā;",
  "vv37:3.3": "Kāye na dissatī cittaṃ,",
  "vv37:3.4": "kena rūpaṃ tavedisaṃ;",
  "vv37:3.5": "Devate pucchitācikkha,",
  "vv37:3.6": "kissa kammassidaṃ phalan”ti.",
  "vv37:4.1": "“Yena kammena devinda,",
  "vv37:4.2": "rūpaṃ mayhaṃ gatī ca me;",
  "vv37:4.3": "Iddhi ca ānubhāvo ca,",
  "vv37:4.4": "taṃ suṇohi purindada.",
  "vv37:5.1": "Ahaṃ rājagahe ramme,",
  "vv37:5.2": "sunandā nāmupāsikā;",
  "vv37:5.3": "Saddhā sīlena sampannā,",
  "vv37:5.4": "saṃvibhāgaratā sadā.",
  "vv37:6.1": "Acchādanañca bhattañca,",
  "vv37:6.2": "senāsanaṃ padīpiyaṃ;",
  "vv37:6.3": "Adāsiṃ ujubhūtesu,",
  "vv37:6.4": "vippasannena cetasā.",
  "vv37:7.1": "Cātuddasiṃ pañcadasiṃ,",
  "vv37:7.2": "yā ca pakkhassa aṭṭhamī;",
  "vv37:7.3": "Pāṭihāriyapakkhañca,",
  "vv37:7.4": "aṭṭhaṅgasusamāgataṃ.",
  "vv37:8.1": "Uposathaṃ upavasissaṃ,",
  "vv37:8.2": "sadā sīlesu saṃvutā;",
  "vv37:8.3": "Saññamā saṃvibhāgā ca,",
  "vv37:8.4": "vimānaṃ āvasāmahaṃ.",
  "vv37:9.1": "Pāṇātipātā viratā,",
  "vv37:9.2": "musāvādā ca saññatā;",
  "vv37:9.3": "Theyyā ca aticārā ca,",
  "vv37:9.4": "majjapānā ca ārakā.",
  "vv37:10.1": "Pañcasikkhāpade ratā,",
  "vv37:10.2": "ariyasaccāna kovidā;",
  "vv37:10.3": "Upāsikā cakkhumato,",
  "vv37:10.4": "gotamassa yasassino.",
  "vv37:11.1": "Tassā me ñātikulā dāsī,",
  "vv37:11.2": "sadā mālābhihārati;",
  "vv37:11.3": "Tāhaṃ bhagavato thūpe,",
  "vv37:11.4": "sabbamevābhiropayiṃ.",
  "vv37:12.1": "Uposathe cahaṃ gantvā,",
  "vv37:12.2": "mālāgandhavilepanaṃ;",
  "vv37:12.3": "Thūpasmiṃ abhiropesiṃ,",
  "vv37:12.4": "pasannā sehi pāṇibhi.",
  "vv37:13.1": "Tena kammena devinda,",
  "vv37:13.2": "rūpaṃ mayhaṃ gatī ca me;",
  "vv37:13.3": "Iddhī ca ānubhāvo ca,",
  "vv37:13.4": "yaṃ mālaṃ abhiropayiṃ.",
  "vv37:14.1": "Yañca sīlavatī āsiṃ,",
  "vv37:14.2": "na taṃ tāva vipaccati;",
  "vv37:14.3": "Āsā ca pana me devinda,",
  "vv37:14.4": "sakadāgāminī siyan”ti.",
  "vv37:15.1": "Visālakkhivimānaṃ navamaṃ."
}