{
  "tha-ap53:0.1": "Therāpadāna",
  "tha-ap53:0.2": "Bījanivagga",
  "tha-ap53:0.3": "1. Vidhūpanadāyakattheraapadāna",
  "tha-ap53:1.1": "“Padumuttarabuddhassa,",
  "tha-ap53:1.2": "lokajeṭṭhassa tādino;",
  "tha-ap53:1.3": "Bījanikā mayā dinnā,",
  "tha-ap53:1.4": "dvipadindassa tādino.",
  "tha-ap53:2.1": "Sakaṃ cittaṃ pasādetvā,",
  "tha-ap53:2.2": "paggahetvāna añjaliṃ;",
  "tha-ap53:2.3": "Sambuddhamabhivādetvā,",
  "tha-ap53:2.4": "pakkamiṃ uttarāmukho.",
  "tha-ap53:3.1": "Bījaniṃ paggahetvāna,",
  "tha-ap53:3.2": "satthā lokagganāyako;",
  "tha-ap53:3.3": "Bhikkhusaṃghe ṭhito santo,",
  "tha-ap53:3.4": "imā gāthā abhāsatha.",
  "tha-ap53:4.1": "‘Iminā bījanidānena,",
  "tha-ap53:4.2": "cittassa paṇidhīhi ca;",
  "tha-ap53:4.3": "Kappānaṃ satasahassaṃ,",
  "tha-ap53:4.4": "vinipātaṃ na gacchati’.",
  "tha-ap53:5.1": "Āraddhavīriyo pahitatto,",
  "tha-ap53:5.2": "Cetoguṇasamāhito;",
  "tha-ap53:5.3": "Jātiyā sattavassohaṃ,",
  "tha-ap53:5.4": "Arahattaṃ apāpuṇiṃ.",
  "tha-ap53:6.1": "Saṭṭhikappasahassamhi,",
  "tha-ap53:6.2": "bījamānasanāmakā;",
  "tha-ap53:6.3": "Soḷasāsiṃsu rājāno,",
  "tha-ap53:6.4": "cakkavattī mahabbalā.",
  "tha-ap53:7.1": "Paṭisambhidā catasso,",
  "tha-ap53:7.2": "vimokkhāpi ca aṭṭhime;",
  "tha-ap53:7.3": "Chaḷabhiññā sacchikatā,",
  "tha-ap53:7.4": "kataṃ buddhassa sāsanaṃ”.",
  "tha-ap53:8.1": "Itthaṃ sudaṃ āyasmā vidhūpanadāyako thero imā gāthāyo abhāsitthāti.",
  "tha-ap53:9.1": "Vidhūpanadāyakattherassāpadānaṃ paṭhamaṃ."
}