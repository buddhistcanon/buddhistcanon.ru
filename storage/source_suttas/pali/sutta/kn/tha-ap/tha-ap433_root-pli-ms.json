{
  "tha-ap433:0.1": "Therāpadāna",
  "tha-ap433:0.2": "Ekavihārivagga",
  "tha-ap433:0.3": "1 Ekavihārikattheraapadāna",
  "tha-ap433:1.1": "“Imamhi bhaddake kappe,",
  "tha-ap433:1.2": "brahmabandhu mahāyaso;",
  "tha-ap433:1.3": "Kassapo nāma gottena,",
  "tha-ap433:1.4": "uppajji vadataṃ varo.",
  "tha-ap433:2.1": "Nippapañco nirālambo,",
  "tha-ap433:2.2": "ākāsasamamānaso;",
  "tha-ap433:2.3": "Suññatābahulo tādī,",
  "tha-ap433:2.4": "animittarato vasī.",
  "tha-ap433:3.1": "Asaṅgacitto nikleso,",
  "tha-ap433:3.2": "asaṃsaṭṭho kule gaṇe;",
  "tha-ap433:3.3": "Mahākāruṇiko vīro,",
  "tha-ap433:3.4": "vinayopāyakovido.",
  "tha-ap433:4.1": "Uyyutto parakiccesu,",
  "tha-ap433:4.2": "vinayanto sadevake;",
  "tha-ap433:4.3": "Nibbānagamanaṃ maggaṃ,",
  "tha-ap433:4.4": "gatiṃ paṅkavisosanaṃ.",
  "tha-ap433:5.1": "Amataṃ paramassādaṃ,",
  "tha-ap433:5.2": "jarāmaccunivāraṇaṃ;",
  "tha-ap433:5.3": "Mahāparisamajjhe so,",
  "tha-ap433:5.4": "nisinno lokatārako.",
  "tha-ap433:6.1": "Karavīkaruto nātho,",
  "tha-ap433:6.2": "brahmaghoso tathāgato;",
  "tha-ap433:6.3": "Uddharanto mahāduggā,",
  "tha-ap433:6.4": "vippanaṭṭhe anāyake.",
  "tha-ap433:7.1": "Desento virajaṃ dhammaṃ,",
  "tha-ap433:7.2": "diṭṭho me lokanāyako;",
  "tha-ap433:7.3": "Tassa dhammaṃ suṇitvāna,",
  "tha-ap433:7.4": "pabbajiṃ anagāriyaṃ.",
  "tha-ap433:8.1": "Pabbajitvā tadāpāhaṃ,",
  "tha-ap433:8.2": "cintento jinasāsanaṃ;",
  "tha-ap433:8.3": "Ekakova vane ramme,",
  "tha-ap433:8.4": "vasiṃ saṃsaggapīḷito.",
  "tha-ap433:9.1": "Sakkāyavūpakāso me,",
  "tha-ap433:9.2": "hetubhūto mamābhavī;",
  "tha-ap433:9.3": "Manaso vūpakāsassa,",
  "tha-ap433:9.4": "saṃsaggabhayadassino.",
  "tha-ap433:10.1": "Kilesā jhāpitā mayhaṃ,",
  "tha-ap433:10.2": "bhavā sabbe samūhatā;",
  "tha-ap433:10.3": "Nāgova bandhanaṃ chetvā,",
  "tha-ap433:10.4": "viharāmi anāsavo.",
  "tha-ap433:11.1": "Svāgataṃ vata me āsi,",
  "tha-ap433:11.2": "mama buddhassa santike;",
  "tha-ap433:11.3": "Tisso vijjā anuppattā,",
  "tha-ap433:11.4": "kataṃ buddhassa sāsanaṃ.",
  "tha-ap433:12.1": "Paṭisambhidā catasso,",
  "tha-ap433:12.2": "vimokkhāpi ca aṭṭhime;",
  "tha-ap433:12.3": "Chaḷabhiññā sacchikatā,",
  "tha-ap433:12.4": "kataṃ buddhassa sāsanaṃ”.",
  "tha-ap433:13.1": "Itthaṃ sudaṃ āyasmā ekavihāriko thero imā gāthāyo abhāsitthāti.",
  "tha-ap433:14.1": "Ekavihārikattherassāpadānaṃ paṭhamaṃ."
}