{
  "tha-ap553:0.1": "Therāpadāna",
  "tha-ap553:0.2": "Yasavagga",
  "tha-ap553:0.3": "1. Yasattheraapadāna",
  "tha-ap553:1.1": "“Mahāsamuddaṃ oggayha,",
  "tha-ap553:1.2": "bhavanaṃ me sunimmitaṃ;",
  "tha-ap553:1.3": "Sunimmitā pokkharaṇī,",
  "tha-ap553:1.4": "cakkavākūpakūjitā.",
  "tha-ap553:2.1": "Mandārakehi sañchannā,",
  "tha-ap553:2.2": "padumuppalakehi ca;",
  "tha-ap553:2.3": "Nadī ca sandate tattha,",
  "tha-ap553:2.4": "supatitthā manoramā.",
  "tha-ap553:3.1": "Macchakacchapasañchannā,",
  "tha-ap553:3.2": "nānādijasamotthaṭā;",
  "tha-ap553:3.3": "Mayūrakoñcābhirudā,",
  "tha-ap553:3.4": "kokilādīhi vagguhi.",
  "tha-ap553:4.1": "Pārevatā ravihaṃsā,",
  "tha-ap553:4.2": "cakkavākā nadīcarā;",
  "tha-ap553:4.3": "Tittirā sālikā cettha,",
  "tha-ap553:4.4": "pāvakā jīvaṃjīvakā.",
  "tha-ap553:5.1": "Haṃsākoñcābhinaditā,",
  "tha-ap553:5.2": "kosiyā piṅgalā bahū;",
  "tha-ap553:5.3": "Sattaratanasampannā,",
  "tha-ap553:5.4": "maṇimuttapavāḷikā.",
  "tha-ap553:6.1": "Sabbe soṇṇamayā rukkhā,",
  "tha-ap553:6.2": "nānākhandhasameritā;",
  "tha-ap553:6.3": "Ujjotenti divārattiṃ,",
  "tha-ap553:6.4": "bhavanaṃ sabbakālikaṃ.",
  "tha-ap553:7.1": "Saṭṭhituriyasahassāni,",
  "tha-ap553:7.2": "sāyaṃ pāto pavajjare;",
  "tha-ap553:7.3": "Soḷasitthisahassāni,",
  "tha-ap553:7.4": "parivārenti maṃ sadā.",
  "tha-ap553:8.1": "Abhinikkhamma bhavanā,",
  "tha-ap553:8.2": "sumedhaṃ lokanāyakaṃ;",
  "tha-ap553:8.3": "Pasannacitto sumano,",
  "tha-ap553:8.4": "vandayiṃ taṃ mahāyasaṃ.",
  "tha-ap553:9.1": "Sambuddhaṃ abhivādetvā,",
  "tha-ap553:9.2": "sasaṃghaṃ taṃ nimantayiṃ;",
  "tha-ap553:9.3": "Adhivāsesi so dhīro,",
  "tha-ap553:9.4": "sumedho lokanāyako.",
  "tha-ap553:10.1": "Mama dhammakathaṃ katvā,",
  "tha-ap553:10.2": "uyyojesi mahāmuni;",
  "tha-ap553:10.3": "Sambuddhaṃ abhivādetvā,",
  "tha-ap553:10.4": "bhavanaṃ me upāgamiṃ.",
  "tha-ap553:11.1": "Āmantayiṃ parijanaṃ,",
  "tha-ap553:11.2": "sabbe sannipatuṃ tadā;",
  "tha-ap553:11.3": "‘Pubbaṇhasamayaṃ buddho,",
  "tha-ap553:11.4": "bhavanaṃ āgamissati.",
  "tha-ap553:12.1": "Lābhā amhaṃ suladdhā no,",
  "tha-ap553:12.2": "ye vasāma tavantike;",
  "tha-ap553:12.3": "Mayampi buddhaseṭṭhassa,",
  "tha-ap553:12.4": "pūjayissāma satthuno’.",
  "tha-ap553:13.1": "Annaṃ pānaṃ paṭṭhapetvā,",
  "tha-ap553:13.2": "kālaṃ ārocayiṃ ahaṃ;",
  "tha-ap553:13.3": "Vasīsatasahassehi,",
  "tha-ap553:13.4": "upesi lokanāyako.",
  "tha-ap553:14.1": "Pañcaṅgikehi turiyehi,",
  "tha-ap553:14.2": "paccuggamamakāsahaṃ;",
  "tha-ap553:14.3": "Sabbasoṇṇamaye pīṭhe,",
  "tha-ap553:14.4": "nisīdi purisuttamo.",
  "tha-ap553:15.1": "Uparicchadanaṃ āsi,",
  "tha-ap553:15.2": "sabbasoṇṇamayaṃ tadā;",
  "tha-ap553:15.3": "Bījanīyo pavāyanti,",
  "tha-ap553:15.4": "bhikkhusaṃghaṃ anuttaraṃ.",
  "tha-ap553:16.1": "Pahūtenannapānena,",
  "tha-ap553:16.2": "bhikkhusaṃghaṃ atappayiṃ;",
  "tha-ap553:16.3": "Paccekadussayugale,",
  "tha-ap553:16.4": "bhikkhusaṃghassadāsahaṃ.",
  "tha-ap553:17.1": "Yaṃ vadeti sumedho so,",
  "tha-ap553:17.2": "āhutīnaṃ paṭiggaho;",
  "tha-ap553:17.3": "Bhikkhusaṃghe nisīditvā,",
  "tha-ap553:17.4": "imā gāthā abhāsatha.",
  "tha-ap553:18.1": "‘Yo maṃ annena pānena,",
  "tha-ap553:18.2": "sabbe ime ca tappayi;",
  "tha-ap553:18.3": "Tamahaṃ kittayissāmi,",
  "tha-ap553:18.4": "suṇātha mama bhāsato.",
  "tha-ap553:19.1": "Aṭṭhārase kappasate,",
  "tha-ap553:19.2": "devaloke ramissati;",
  "tha-ap553:19.3": "Sahassakkhattuṃ rājāyaṃ,",
  "tha-ap553:19.4": "cakkavattī bhavissati.",
  "tha-ap553:20.1": "Upagacchati yaṃ yoniṃ,",
  "tha-ap553:20.2": "devattaṃ atha mānusaṃ;",
  "tha-ap553:20.3": "Sabbasoṇṇamayaṃ tassa,",
  "tha-ap553:20.4": "chadanaṃ dhārayissati.",
  "tha-ap553:21.1": "Tiṃsakappasahassamhi,",
  "tha-ap553:21.2": "okkākakulasambhavo;",
  "tha-ap553:21.3": "Gotamo nāma gottena,",
  "tha-ap553:21.4": "satthā loke bhavissati.",
  "tha-ap553:22.1": "Tassa dhammesu dāyādo,",
  "tha-ap553:22.2": "oraso dhammanimmito;",
  "tha-ap553:22.3": "Sabbāsave pariññāya,",
  "tha-ap553:22.4": "nibbāyissatināsavo.",
  "tha-ap553:23.1": "Bhikkhusaṃghe nisīditvā,",
  "tha-ap553:23.2": "sīhanādaṃ nadissati;",
  "tha-ap553:23.3": "Citake chattaṃ dhārenti,",
  "tha-ap553:23.4": "heṭṭhā chattamhi ḍayhatha’.",
  "tha-ap553:24.1": "Sāmaññaṃ me anuppattaṃ,",
  "tha-ap553:24.2": "kilesā jhāpitā mayā;",
  "tha-ap553:24.3": "Maṇḍape rukkhamūle vā,",
  "tha-ap553:24.4": "santāso me na vijjati.",
  "tha-ap553:25.1": "Tiṃsakappasahassamhi,",
  "tha-ap553:25.2": "yaṃ dānamadadiṃ tadā;",
  "tha-ap553:25.3": "Duggatiṃ nābhijānāmi,",
  "tha-ap553:25.4": "sabbadānassidaṃ phalaṃ.",
  "tha-ap553:26.1": "Kilesā jhāpitā mayhaṃ,",
  "tha-ap553:26.2": "bhavā sabbe samūhatā;",
  "tha-ap553:26.3": "Nāgova bandhanaṃ chetvā,",
  "tha-ap553:26.4": "viharāmi anāsavo.",
  "tha-ap553:27.1": "Svāgataṃ vata me āsi,",
  "tha-ap553:27.2": "mama buddhassa santike;",
  "tha-ap553:27.3": "Tisso vijjā anuppattā,",
  "tha-ap553:27.4": "kataṃ buddhassa sāsanaṃ.",
  "tha-ap553:28.1": "Paṭisambhidā catasso,",
  "tha-ap553:28.2": "vimokkhāpi ca aṭṭhime;",
  "tha-ap553:28.3": "Chaḷabhiññā sacchikatā,",
  "tha-ap553:28.4": "kataṃ buddhassa sāsanaṃ”.",
  "tha-ap553:29.1": "Itthaṃ sudaṃ āyasmā yaso thero imā gāthāyo abhāsitthāti.",
  "tha-ap553:30.1": "Yasattherassāpadānaṃ paṭhamaṃ."
}