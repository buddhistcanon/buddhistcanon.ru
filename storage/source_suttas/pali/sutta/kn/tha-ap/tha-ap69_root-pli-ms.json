{
  "tha-ap69:0.1": "Therāpadāna",
  "tha-ap69:0.2": "Sakacintaniyavagga",
  "tha-ap69:0.3": "7. Vatthadāyakattheraapadāna",
  "tha-ap69:1.1": "“Pakkhijāto tadā āsiṃ,",
  "tha-ap69:1.2": "supaṇṇo garuḷādhipo;",
  "tha-ap69:1.3": "Addasaṃ virajaṃ buddhaṃ,",
  "tha-ap69:1.4": "gacchantaṃ gandhamādanaṃ.",
  "tha-ap69:2.1": "Jahitvā garuḷavaṇṇaṃ,",
  "tha-ap69:2.2": "māṇavakaṃ adhārayiṃ;",
  "tha-ap69:2.3": "Ekaṃ vatthaṃ mayā dinnaṃ,",
  "tha-ap69:2.4": "dvipadindassa tādino.",
  "tha-ap69:3.1": "Tañca dussaṃ paṭiggayha,",
  "tha-ap69:3.2": "buddho lokagganāyako;",
  "tha-ap69:3.3": "Antalikkhe ṭhito satthā,",
  "tha-ap69:3.4": "imā gāthā abhāsatha.",
  "tha-ap69:4.1": "‘Iminā vatthadānena,",
  "tha-ap69:4.2": "cittassa paṇidhīhi ca;",
  "tha-ap69:4.3": "Pahāya garuḷaṃ yoniṃ,",
  "tha-ap69:4.4": "devaloke ramissati’.",
  "tha-ap69:5.1": "Atthadassī tu bhagavā,",
  "tha-ap69:5.2": "lokajeṭṭho narāsabho;",
  "tha-ap69:5.3": "Vatthadānaṃ pasaṃsitvā,",
  "tha-ap69:5.4": "pakkāmi uttarāmukho.",
  "tha-ap69:6.1": "Bhave nibbattamānamhi,",
  "tha-ap69:6.2": "honti me vatthasampadā;",
  "tha-ap69:6.3": "Ākāse chadanaṃ hoti,",
  "tha-ap69:6.4": "vatthadānassidaṃ phalaṃ.",
  "tha-ap69:7.1": "Aruṇavā satta janā,",
  "tha-ap69:7.2": "cakkavattī mahabbalā;",
  "tha-ap69:7.3": "Chattiṃsatimhi āsiṃsu,",
  "tha-ap69:7.4": "kappamhi manujādhipā.",
  "tha-ap69:8.1": "Paṭisambhidā catasso,",
  "tha-ap69:8.2": "…pe…",
  "tha-ap69:8.3": "kataṃ buddhassa sāsanaṃ”.",
  "tha-ap69:9.1": "Itthaṃ sudaṃ āyasmā vatthadāyako thero imā gāthāyo abhāsitthāti.",
  "tha-ap69:10.1": "Vatthadāyakattherassāpadānaṃ sattamaṃ."
}