{
  "tha-ap471:0.1": "Therāpadāna",
  "tha-ap471:0.2": "Sālakusumiyavagga",
  "tha-ap471:0.3": "9 Sayampaṭibhāniyattheraapadāna",
  "tha-ap471:1.1": "“Kakudhaṃ vilasantaṃva,",
  "tha-ap471:1.2": "devadevaṃ narāsabhaṃ;",
  "tha-ap471:1.3": "Rathiyaṃ paṭipajjantaṃ,",
  "tha-ap471:1.4": "ko disvā na pasīdati.",
  "tha-ap471:2.1": "Tamandhakāraṃ nāsetvā,",
  "tha-ap471:2.2": "santāretvā bahuṃ janaṃ;",
  "tha-ap471:2.3": "Ñāṇālokena jotantaṃ,",
  "tha-ap471:2.4": "ko disvā na pasīdati.",
  "tha-ap471:3.1": "Vasīsatasahassehi,",
  "tha-ap471:3.2": "nīyantaṃ lokanāyakaṃ;",
  "tha-ap471:3.3": "Uddharantaṃ bahū satte,",
  "tha-ap471:3.4": "ko disvā na pasīdati.",
  "tha-ap471:4.1": "Āhanantaṃ dhammabheriṃ,",
  "tha-ap471:4.2": "maddantaṃ titthiye gaṇe;",
  "tha-ap471:4.3": "Sīhanādaṃ vinadantaṃ,",
  "tha-ap471:4.4": "ko disvā na pasīdati.",
  "tha-ap471:5.1": "Yāvatā brahmalokato,",
  "tha-ap471:5.2": "āgantvāna sabrahmakā;",
  "tha-ap471:5.3": "Pucchanti nipuṇe pañhe,",
  "tha-ap471:5.4": "ko disvā na pasīdati.",
  "tha-ap471:6.1": "Yassañjaliṃ karitvāna,",
  "tha-ap471:6.2": "āyācanti sadevakā;",
  "tha-ap471:6.3": "Tena puññaṃ anubhonti,",
  "tha-ap471:6.4": "ko disvā na pasīdati.",
  "tha-ap471:7.1": "Sabbe janā samāgantvā,",
  "tha-ap471:7.2": "sampavārenti cakkhumaṃ;",
  "tha-ap471:7.3": "Na vikampati ajjhiṭṭho,",
  "tha-ap471:7.4": "ko disvā na pasīdati.",
  "tha-ap471:8.1": "Nagaraṃ pavisato yassa,",
  "tha-ap471:8.2": "ravanti bheriyo bahū;",
  "tha-ap471:8.3": "Vinadanti gajā mattā,",
  "tha-ap471:8.4": "ko disvā na pasīdati.",
  "tha-ap471:9.1": "Vīthiyā gacchato yassa,",
  "tha-ap471:9.2": "sabbābhā jotate sadā;",
  "tha-ap471:9.3": "Abbhunnatā samā honti,",
  "tha-ap471:9.4": "ko disvā na pasīdati.",
  "tha-ap471:10.1": "Byāharantassa buddhassa,",
  "tha-ap471:10.2": "cakkavāḷampi suyyati;",
  "tha-ap471:10.3": "Sabbe satte viññāpeti,",
  "tha-ap471:10.4": "ko disvā na pasīdati.",
  "tha-ap471:11.1": "Satasahassito kappe,",
  "tha-ap471:11.2": "yaṃ buddhamabhikittayiṃ;",
  "tha-ap471:11.3": "Duggatiṃ nābhijānāmi,",
  "tha-ap471:11.4": "kittanāya idaṃ phalaṃ.",
  "tha-ap471:12.1": "Kilesā jhāpitā mayhaṃ,",
  "tha-ap471:12.2": "…pe…",
  "tha-ap471:12.3": "viharāmi anāsavo.",
  "tha-ap471:13.1": "Svāgataṃ vata me āsi,",
  "tha-ap471:13.2": "…pe…",
  "tha-ap471:13.3": "kataṃ buddhassa sāsanaṃ.",
  "tha-ap471:14.1": "Paṭisambhidā catasso,",
  "tha-ap471:14.2": "…pe…",
  "tha-ap471:14.3": "kataṃ buddhassa sāsanaṃ”.",
  "tha-ap471:15.1": "Itthaṃ sudaṃ āyasmā sayampaṭibhāniyo thero imā gāthāyo abhāsitthāti.",
  "tha-ap471:16.1": "Sayampaṭibhāniyattherassāpadānaṃ navamaṃ."
}