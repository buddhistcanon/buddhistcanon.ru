{
  "tha-ap198:0.1": "Therāpadāna",
  "tha-ap198:0.2": "Tamālapupphiyavagga",
  "tha-ap198:0.3": "6. Kisalayapūjakattheraapadāna",
  "tha-ap198:1.1": "“Nagare dvāravatiyā,",
  "tha-ap198:1.2": "mālāvaccho mamaṃ ahu;",
  "tha-ap198:1.3": "Udapāno ca tattheva,",
  "tha-ap198:1.4": "pādapānaṃ virohano.",
  "tha-ap198:2.1": "Sabalena upatthaddho,",
  "tha-ap198:2.2": "siddhattho aparājito;",
  "tha-ap198:2.3": "Mamānukampamāno so,",
  "tha-ap198:2.4": "gacchate anilañjase.",
  "tha-ap198:3.1": "Aññaṃ kiñci na passāmi,",
  "tha-ap198:3.2": "pūjāyoggaṃ mahesino;",
  "tha-ap198:3.3": "Asokaṃ pallavaṃ disvā,",
  "tha-ap198:3.4": "ākāse ukkhipiṃ ahaṃ.",
  "tha-ap198:4.1": "Buddhassa te kisalayā,",
  "tha-ap198:4.2": "gacchato yanti pacchato;",
  "tha-ap198:4.3": "Tāhaṃ disvāna saṃvijiṃ,",
  "tha-ap198:4.4": "aho buddhassuḷāratā.",
  "tha-ap198:5.1": "Catunnavutito kappe,",
  "tha-ap198:5.2": "pallavaṃ abhiropayiṃ;",
  "tha-ap198:5.3": "Duggatiṃ nābhijānāmi,",
  "tha-ap198:5.4": "buddhapūjāyidaṃ phalaṃ.",
  "tha-ap198:6.1": "Sattatiṃse ito kappe,",
  "tha-ap198:6.2": "eko ekissaro ahu;",
  "tha-ap198:6.3": "Sattaratanasampanno,",
  "tha-ap198:6.4": "cakkavattī mahabbalo.",
  "tha-ap198:7.1": "Paṭisambhidā catasso,",
  "tha-ap198:7.2": "…pe…",
  "tha-ap198:7.3": "kataṃ buddhassa sāsanaṃ”.",
  "tha-ap198:8.1": "Itthaṃ sudaṃ āyasmā kisalayapūjako thero imā gāthāyo abhāsitthāti.",
  "tha-ap198:9.1": "Kisalayapūjakattherassāpadānaṃ chaṭṭhaṃ."
}