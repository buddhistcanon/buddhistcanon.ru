{
  "mil3.6.2:0.1": "Milindapañha",
  "mil3.6.2:0.2": "Sativagga",
  "mil3.6.2:0.3": "2. Sabbaññūbhāvapañha",
  "mil3.6.2:1.1": "Rājā āha—",
  "mil3.6.2:1.2": "“bhante nāgasena, buddho sabbaññū sabbadassāvī”ti?",
  "mil3.6.2:1.3": "“Āma, mahārāja, bhagavā sabbaññū sabbadassāvī”ti.",
  "mil3.6.2:1.4": "“Atha kissa nu kho, bhante nāgasena, sāvakānaṃ anupubbena sikkhāpadaṃ paññapesī”ti?",
  "mil3.6.2:1.5": "“Atthi pana te, mahārāja, koci vejjo, yo imissaṃ pathaviyaṃ sabbabhesajjāni jānātī”ti?",
  "mil3.6.2:1.6": "“Āma, bhante, atthī”ti.",
  "mil3.6.2:1.7": "“Kiṃ nu kho, mahārāja, so vejjo gilānakaṃ sampatte kāle bhesajjaṃ pāyeti, udāhu asampatte kāle”ti?",
  "mil3.6.2:1.8": "“Sampatte kāle, bhante, gilānakaṃ bhesajjaṃ pāyeti, no asampatte kāle”ti?",
  "mil3.6.2:1.9": "“Evameva kho, mahārāja, bhagavā sabbaññū sabbadassāvī na asampatte kāle sāvakānaṃ sikkhāpadaṃ paññāpeti, sampatte kāle sāvakānaṃ sikkhāpadaṃ paññāpeti yāvajīvaṃ anatikkamanīyan”ti.",
  "mil3.6.2:2.1": "“Kallosi, bhante nāgasenā”ti.",
  "mil3.6.2:3.1": "Sabbaññūbhāvapañho dutiyo."
}