{
  "mil7.2.1:0.1": "Milindapañha",
  "mil7.2.1:0.2": "Opammakathāpañha",
  "mil7.2.1:0.3": "Gadrabhavagga",
  "mil7.2.1:0.4": "1. Gadrabhaṅgapañha",
  "mil7.2.1:1.1": "“Bhante nāgasena, ‘gadrabhassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.2.1:1.2": "“Yathā, mahārāja, gadrabho nāma saṅkārakūṭepi catukkepi siṅghāṭakepi gāmadvārepi thusarāsimhipi yattha katthaci sayati, na sayanabahulo hoti;",
  "mil7.2.1:1.3": "evameva kho, mahārāja, yoginā yogāvacarena tiṇasanthārepi paṇṇasanthārepi kaṭṭhamañcakepi chamāyapi yattha katthaci cammakhaṇḍaṃ pattharitvā yattha katthaci sayitabbaṃ, na sayanabahulena bhavitabbaṃ.",
  "mil7.2.1:1.4": "Idaṃ, mahārāja, gadrabhassa ekaṃ aṅgaṃ gahetabbaṃ.",
  "mil7.2.1:1.5": "Bhāsitampetaṃ, mahārāja, bhagavatā devātidevena ‘kaliṅgarūpadhānā, bhikkhave, etarahi mama sāvakā viharanti appamattā ātāpino padhānasmin’ti.",
  "mil7.2.1:1.6": "Bhāsitampetaṃ, mahārāja, therena sāriputtena dhammasenāpatināpi—",
  "mil7.2.1:2.1": "‘Pallaṅkena nisinnassa,",
  "mil7.2.1:2.2": "jaṇṇuke nābhivassati;",
  "mil7.2.1:2.3": "Alaṃ phāsuvihārāya,",
  "mil7.2.1:2.4": "pahitattassa bhikkhuno’”ti.",
  "mil7.2.1:3.1": "Gadrabhaṅgapañho paṭhamo."
}