{
  "mil3.3.10:0.1": "Milindapañha",
  "mil3.3.10:0.2": "Vicāravagga",
  "mil3.3.10:0.3": "10. Saññālakkhaṇapañha",
  "mil3.3.10:1.1": "“Bhante nāgasena, kiṃlakkhaṇā saññā”ti?",
  "mil3.3.10:1.2": "“Sañjānanalakkhaṇā, mahārāja, saññā.",
  "mil3.3.10:1.3": "Kiṃ sañjānāti?",
  "mil3.3.10:1.4": "Nīlampi sañjānāti, pītampi sañjānāti, lohitampi sañjānāti, odātampi sañjānāti, mañjiṭṭhampi sañjānāti.",
  "mil3.3.10:1.5": "Evaṃ kho, mahārāja, sañjānanalakkhaṇā saññā”ti.",
  "mil3.3.10:2.1": "“Opammaṃ karohī”ti.",
  "mil3.3.10:2.2": "“Yathā, mahārāja, rañño bhaṇḍāgāriko bhaṇḍāgāraṃ pavisitvā nīlapītalohitodātamañjiṭṭhāni rājabhogāni rūpāni passitvā sañjānāti.",
  "mil3.3.10:2.3": "Evaṃ kho, mahārāja, sañjānanalakkhaṇā saññā”ti.",
  "mil3.3.10:3.1": "“Kallosi, bhante nāgasenā”ti.",
  "mil3.3.10:4.1": "Saññālakkhaṇapañho dasamo."
}