{
  "mil7.5.9:0.1": "Milindapañha",
  "mil7.5.9:0.2": "Opammakathāpañha",
  "mil7.5.9:0.3": "Upacikāvagga",
  "mil7.5.9:0.4": "9. Varāhaṅgapañha",
  "mil7.5.9:1.1": "“Bhante nāgasena, ‘varāhassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.5.9:1.2": "“Yathā, mahārāja, varāho santattakaṭhite gimhasamaye sampatte udakaṃ upagacchati;",
  "mil7.5.9:1.3": "evameva kho, mahārāja, yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṃ upagantabbaṃ.",
  "mil7.5.9:1.4": "Idaṃ, mahārāja, varāhassa paṭhamaṃ aṅgaṃ gahetabbaṃ.",
  "mil7.5.9:2.1": "Puna caparaṃ, mahārāja, varāho cikkhallamudakamupagantvā nāsikāya pathaviṃ khaṇitvā doṇiṃ katvā doṇikāya sayati;",
  "mil7.5.9:2.2": "evameva kho, mahārāja, yoginā yogāvacarena mānase kāyaṃ nikkhipitvā ārammaṇantaragatena sayitabbaṃ.",
  "mil7.5.9:2.3": "Idaṃ, mahārāja, varāhassa dutiyaṃ aṅgaṃ gahetabbaṃ.",
  "mil7.5.9:2.4": "Bhāsitampetaṃ, mahārāja, therena piṇḍolabhāradvājena—",
  "mil7.5.9:3.1": "‘Kāye sabhāvaṃ disvāna,",
  "mil7.5.9:3.2": "vicinitvā vipassako;",
  "mil7.5.9:3.3": "Ekākiyo adutiyo,",
  "mil7.5.9:3.4": "seti ārammaṇantare’”ti.",
  "mil7.5.9:4.1": "Varāhaṅgapañho navamo."
}