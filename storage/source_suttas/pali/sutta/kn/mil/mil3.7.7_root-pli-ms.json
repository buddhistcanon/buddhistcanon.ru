{
  "mil3.7.7:0.1": "Milindapañha",
  "mil3.7.7:0.2": "Arūpadhammavavatthānavagga",
  "mil3.7.7:0.3": "7. Pāpapuññānaṃ appānappabhāvapañha",
  "mil3.7.7:1.1": "Rājā āha—",
  "mil3.7.7:1.2": "“bhante nāgasena, kataraṃ nu kho bahutaraṃ puññaṃ vā apuññaṃ vā”ti?",
  "mil3.7.7:1.3": "“Puññaṃ kho, mahārāja, bahutaraṃ, apuññaṃ thokan”ti.",
  "mil3.7.7:1.4": "“Kena kāraṇenā”ti?",
  "mil3.7.7:1.5": "“Apuññaṃ kho, mahārāja, karonto vippaṭisārī hoti ‘pāpakammaṃ mayā katan’ti, tena pāpaṃ na vaḍḍhati.",
  "mil3.7.7:1.6": "Puññaṃ kho, mahārāja, karonto avippaṭisārī hoti, avippaṭisārino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati, samāhito yathābhūtaṃ pajānāti, tena kāraṇena puññaṃ vaḍḍhati.",
  "mil3.7.7:1.7": "Puriso kho, mahārāja, chinnahatthapādo bhagavato ekaṃ uppalahatthaṃ datvā ekanavutikappāni vinipātaṃ na gacchissati.",
  "mil3.7.7:1.8": "Imināpi, mahārāja, kāraṇena bhaṇāmi ‘puññaṃ bahutaraṃ, apuññaṃ thokan’”ti.",
  "mil3.7.7:2.1": "“Kallosi, bhante nāgasenā”ti.",
  "mil3.7.7:3.1": "Pāpapuññānaṃ appānappabhāvapañho sattamo."
}