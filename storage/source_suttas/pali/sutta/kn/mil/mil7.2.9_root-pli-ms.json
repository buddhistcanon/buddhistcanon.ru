{
  "mil7.2.9:0.1": "Milindapañha",
  "mil7.2.9:0.2": "Opammakathāpañha",
  "mil7.2.9:0.3": "Gadrabhavagga",
  "mil7.2.9:0.4": "9. Vāyasaṅgapañha",
  "mil7.2.9:1.1": "“Bhante nāgasena, ‘vāyasassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.2.9:1.2": "“Yathā, mahārāja, vāyaso āsaṅkitaparisaṅkito yattappayatto carati;",
  "mil7.2.9:1.3": "evameva kho, mahārāja, yoginā yogāvacarena āsaṅkitaparisaṅkitena yattapayattena upaṭṭhitāya satiyā saṃvutehi indriyehi caritabbaṃ.",
  "mil7.2.9:1.4": "Idaṃ, mahārāja, vāyasassa paṭhamaṃ aṅgaṃ gahetabbaṃ.",
  "mil7.2.9:2.1": "Puna caparaṃ, mahārāja, vāyaso yaṃ kiñci bhojanaṃ disvā ñātīhi saṃvibhajitvā bhuñjati;",
  "mil7.2.9:2.2": "evameva kho, mahārāja, yoginā yogāvacarena ye te lābhā dhammikā dhammaladdhā antamaso pattapariyāpannamattampi, tathārūpehi lābhehi paṭivibhattabhoginā bhavitabbaṃ sīlavantehi sabrahmacārīhi.",
  "mil7.2.9:2.3": "Idaṃ, mahārāja, vāyasassa dutiyaṃ aṅgaṃ gahetabbaṃ.",
  "mil7.2.9:2.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.2.9:3.1": "‘Sace me upanāmenti,",
  "mil7.2.9:3.2": "yathāladdhaṃ tapassino;",
  "mil7.2.9:3.3": "Sabbe saṃvibhajitvāna,",
  "mil7.2.9:3.4": "tato bhuñjāmi bhojanan’”ti.",
  "mil7.2.9:4.1": "Vāyasaṅgapañho navamo."
}