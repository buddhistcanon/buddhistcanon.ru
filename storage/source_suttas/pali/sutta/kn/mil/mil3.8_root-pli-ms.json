{
  "mil3.8:0.1": "Milindapañha",
  "mil3.8:0.2": "8. Milindapañhapucchāvisajjanā",
  "mil3.8:1.1": "Thero āha—",
  "mil3.8:1.2": "“jānāsi kho, mahārāja, sampati kā velā”ti?",
  "mil3.8:1.3": "“Āma, bhante, jānāmi ‘sampati paṭhamo yāmo atikkanto, majjhimo yāmo pavattati, ukkā padīpīyanti, cattāri paṭākāni āṇattāni gamissanti bhaṇḍato rājadeyyānī’”ti.",
  "mil3.8:2.1": "Yonakā evamāhaṃsu “kallosi, mahārāja, paṇḍito thero”ti.",
  "mil3.8:2.2": "“Āma, bhaṇe, paṇḍito thero, ediso ācariyo bhaveyya mādiso ca antevāsī, nacirasseva paṇḍito dhammaṃ ājāneyyā”ti.",
  "mil3.8:2.3": "Tassa pañhaveyyākaraṇena tuṭṭho rājā theraṃ nāgasenaṃ satasahassagghanakena kambalena acchādetvā “bhante nāgasena, ajjatagge te aṭṭhasataṃ bhattaṃ paññapemi, yaṃ kiñci antepure kappiyaṃ, tena ca pavāremī”ti—āha.",
  "mil3.8:2.4": "“Alaṃ, mahārāja jīvāmī”ti.",
  "mil3.8:2.5": "“Jānāmi, bhante nāgasena, jīvasi, api ca attānañca rakkha, mamañca rakkhāhī”ti.",
  "mil3.8:2.6": "“Kathaṃ attānaṃ rakkhasi, ‘nāgaseno milindaṃ rājānaṃ pasādeti, na ca kiñci alabhī’ti parāpavādo āgaccheyyāti, evaṃ attānaṃ rakkha.",
  "mil3.8:2.7": "Kathaṃ mamaṃ rakkhasi, ‘milindo rājā pasanno pasannākāraṃ na karotī’ti parāpavādo āgaccheyyāti, evaṃ mamaṃ rakkhāhī”ti.",
  "mil3.8:2.8": "“Tathā hotu, mahārājā”ti.",
  "mil3.8:2.9": "“Seyyathāpi, bhante, sīho migarājā suvaṇṇapañjare pakkhittopi bahimukhoyeva hoti;",
  "mil3.8:2.10": "evameva kho ahaṃ, bhante, kiñcāpi agāraṃ ajjhāvasāmi bahimukho yeva pana acchāmi.",
  "mil3.8:2.11": "Sace ahaṃ, bhante, agārasmā anāgāriyaṃ pabbajeyyaṃ, na ciraṃ jīveyyaṃ, bahū me paccatthikā”ti.",
  "mil3.8:3.1": "Atha kho āyasmā nāgaseno milindassa rañño pañhaṃ visajjetvā uṭṭhāyāsanā saṃghārāmaṃ agamāsi.",
  "mil3.8:3.2": "Acirapakkante ca āyasmante nāgasene milindassa rañño etadahosi—",
  "mil3.8:3.3": "“kiṃ mayā pucchitaṃ, kiṃ bhadantena nāgasenena visajjitan”ti?",
  "mil3.8:3.4": "Atha kho milindassa rañño etadahosi—",
  "mil3.8:3.5": "“sabbaṃ mayā supucchitaṃ, sabbaṃ bhadantena nāgasenena suvisajjitan”ti.",
  "mil3.8:3.6": "Āyasmatopi nāgasenassa saṃghārāmagatassa etadahosi—",
  "mil3.8:3.7": "“kiṃ milindena raññā pucchitaṃ, kiṃ mayā visajjitan”ti.",
  "mil3.8:3.8": "Atha kho āyasmato nāgasenassa etadahosi—",
  "mil3.8:3.9": "“sabbaṃ milindena raññā supucchitaṃ, sabbaṃ mayā suvisajjitan”ti.",
  "mil3.8:4.1": "Atha kho āyasmā nāgaseno tassā rattiyā accayena pubbaṇhasamayaṃ nivāsetvā pattacīvaramādāya yena milindassa rañño nivesanaṃ tenupasaṅkami, upasaṅkamitvā paññatte āsane nisīdi.",
  "mil3.8:4.2": "Atha kho milindo rājā āyasmantaṃ nāgasenaṃ abhivādetvā ekamantaṃ nisīdi, ekamantaṃ nisinno kho milindo rājā āyasmantaṃ nāgasenaṃ etadavoca—",
  "mil3.8:5.1": "“Mā kho bhadantassa evaṃ ahosi ‘nāgaseno mayā pañhaṃ pucchito’ti teneva somanassena taṃ rattāvasesaṃ vītināmesīti na te evaṃ daṭṭhabbaṃ.",
  "mil3.8:5.2": "Tassa mayhaṃ, bhante, taṃ rattāvasesaṃ etadahosi—",
  "mil3.8:5.3": "‘kiṃ mayā pucchitaṃ, kiṃ bhadantena visajjitan’ti, ‘sabbaṃ mayā supucchitaṃ, sabbaṃ bhadantena suvisajjitan’”ti.",
  "mil3.8:6.1": "Theropi evamāha—",
  "mil3.8:6.2": "“mā kho mahārājassa evaṃ ahosi ‘milindassa rañño mayā pañho visajjito’ti teneva somanassena taṃ rattāvasesaṃ vītināmesīti na te evaṃ daṭṭhabbaṃ.",
  "mil3.8:6.3": "Tassa mayhaṃ, mahārāja, taṃ rattāvasesaṃ etadahosi—",
  "mil3.8:6.4": "‘kiṃ milindena raññā pucchitaṃ, kiṃ mayā visajjitan’ti, ‘sabbaṃ milindena raññā supucchitaṃ, sabbaṃ mayā suvisajjitan’”ti itiha te mahānāgā aññamaññassa subhāsitaṃ samanumodiṃsūti.",
  "mil3.8:7.1": "Milindapañhapucchāvisajjanā niṭṭhitā."
}