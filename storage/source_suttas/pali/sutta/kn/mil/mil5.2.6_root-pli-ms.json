{
  "mil5.2.6:0.1": "Milindapañha",
  "mil5.2.6:0.2": "Meṇḍakapañha",
  "mil5.2.6:0.3": "Abhejjavagga",
  "mil5.2.6:0.4": "6. Apuññapañha",
  "mil5.2.6:1.1": "“Bhante nāgasena, tumhe bhaṇatha—",
  "mil5.2.6:1.2": "‘yo ajānanto pāṇātipātaṃ karoti, so balavataraṃ apuññaṃ pasavatī’ti.",
  "mil5.2.6:1.3": "Puna ca bhagavatā vinayapaññattiyā bhaṇitaṃ—",
  "mil5.2.6:1.4": "‘anāpatti ajānantassā’ti.",
  "mil5.2.6:1.5": "Yadi, bhante nāgasena, ajānitvā pāṇātipātaṃ karonto balavataraṃ apuññaṃ pasavati, tena hi ‘anāpatti ajānantassā’ti yaṃ vacanaṃ, taṃ micchā.",
  "mil5.2.6:1.6": "Yadi anāpatti ajānantassa, tena hi ‘ajānitvā pāṇātipātaṃ karonto balavataraṃ apuññaṃ pasavatī’ti tampi vacanaṃ micchā.",
  "mil5.2.6:1.7": "Ayampi ubhato koṭiko pañho duruttaro duratikkamo tavānuppatto, so tayā nibbāhitabbo”ti.",
  "mil5.2.6:2.1": "“Bhāsitampetaṃ, mahārāja, bhagavatā ‘yo ajānanto pāṇātipātaṃ karoti, so balavataraṃ apuññaṃ pasavatī’ti.",
  "mil5.2.6:2.2": "Puna ca vinayapaññattiyā bhagavatā bhaṇitaṃ—",
  "mil5.2.6:2.3": "‘anāpatti ajānantassā’ti.",
  "mil5.2.6:2.4": "Tattha atthantaraṃ atthi.",
  "mil5.2.6:2.5": "Katamaṃ atthantaraṃ?",
  "mil5.2.6:2.6": "Atthi, mahārāja, āpatti saññāvimokkhā, atthi āpatti nosaññāvimokkhā.",
  "mil5.2.6:2.7": "Yāyaṃ, mahārāja, āpatti saññāvimokkhā, taṃ āpattiṃ ārabbha bhagavatā bhaṇitaṃ—",
  "mil5.2.6:2.8": "‘anāpatti ajānantassā’”ti.",
  "mil5.2.6:2.9": "“Sādhu, bhante nāgasena, evametaṃ tathā sampaṭicchāmī”ti.",
  "mil5.2.6:3.1": "Apuññapañho chaṭṭho."
}