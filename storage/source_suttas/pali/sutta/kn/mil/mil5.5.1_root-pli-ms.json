{
  "mil5.5.1:0.1": "Milindapañha",
  "mil5.5.1:0.2": "Meṇḍakapañha",
  "mil5.5.1:0.3": "Santhavavagga",
  "mil5.5.1:0.4": "1. Santhavapañha",
  "mil5.5.1:1.1": "“Bhante nāgasena, bhāsitampetaṃ bhagavatā—",
  "mil5.5.1:2.1": "‘Santhavato bhayaṃ jātaṃ,",
  "mil5.5.1:2.2": "niketā jāyate rajo;",
  "mil5.5.1:2.3": "Aniketamasanthavaṃ,",
  "mil5.5.1:2.4": "etaṃ ve munidassanan’ti.",
  "mil5.5.1:3.1": "Puna ca bhagavatā bhaṇitaṃ—",
  "mil5.5.1:3.2": "‘vihāre kāraye ramme, vāsayettha bahussute’ti.",
  "mil5.5.1:3.3": "Yadi, bhante nāgasena, tathāgatena bhaṇitaṃ—",
  "mil5.5.1:3.4": "‘santhavato bhayaṃ jātaṃ, niketā jāyate rajo.",
  "mil5.5.1:3.5": "Aniketamasanthavaṃ, etaṃ ve munidassanan’ti, tena hi ‘vihāre kāraye ramme, vāsayettha bahussute’ti yaṃ vacanaṃ, taṃ micchā.",
  "mil5.5.1:3.6": "Yadi tathāgatena bhaṇitaṃ—",
  "mil5.5.1:3.7": "‘vihāre kāraye ramme, vāsayettha bahussute’ti, tena hi ‘santhavato bhayaṃ jātaṃ, niketā jāyate rajo.",
  "mil5.5.1:3.8": "Aniketamasanthavaṃ, etaṃ ve munidassanan’ti tampi vacanaṃ micchā.",
  "mil5.5.1:3.9": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.1:4.1": "“Bhāsitampetaṃ, mahārāja, bhagavatā—",
  "mil5.5.1:4.2": "‘santhavato bhayaṃ jātaṃ, niketā jāyate rajo.",
  "mil5.5.1:4.3": "Aniketamasanthavaṃ, etaṃ ve munidassanan’ti.",
  "mil5.5.1:4.4": "Bhaṇitañca—",
  "mil5.5.1:4.5": "‘vihāre kāraye ramme, vāsayettha bahussute’ti.",
  "mil5.5.1:4.6": "Yaṃ, mahārāja, bhagavatā bhaṇitaṃ—",
  "mil5.5.1:4.7": "‘santhavato bhayaṃ jātaṃ, niketā jāyate rajo.",
  "mil5.5.1:4.8": "Aniketamasanthavaṃ, etaṃ ve munidassanan’ti, taṃ sabhāvavacanaṃ asesavacanaṃ nissesavacanaṃ nippariyāyavacanaṃ samaṇānucchavaṃ samaṇasāruppaṃ samaṇappatirūpaṃ samaṇārahaṃ samaṇagocaraṃ samaṇappaṭipadā samaṇappaṭipatti.",
  "mil5.5.1:4.9": "Yathā, mahārāja, āraññako migo araññe pavane caramāno nirālayo aniketo yathicchakaṃ sayati;",
  "mil5.5.1:4.10": "evameva kho, mahārāja, bhikkhunā ‘santhavato bhayaṃ jātaṃ, niketā jāyate rajo.",
  "mil5.5.1:4.11": "Aniketamasanthavaṃ, etaṃ ve munidassanan’ti cintetabbaṃ.",
  "mil5.5.1:5.1": "Yaṃ pana, mahārāja, bhagavatā bhaṇitaṃ—",
  "mil5.5.1:5.2": "‘vihāre kāraye ramme, vāsayettha bahussute’ti, taṃ dve atthavase sampassamānena bhagavatā bhaṇitaṃ.",
  "mil5.5.1:5.3": "Katame dve?",
  "mil5.5.1:5.4": "Vihāradānaṃ nāma sabbabuddhehi vaṇṇitaṃ anumataṃ thomitaṃ pasatthaṃ, taṃ te vihāradānaṃ datvā jātijarāmaraṇā parimuccissantīti.",
  "mil5.5.1:5.5": "Ayaṃ tāva paṭhamo ānisaṃso vihāradāne.",
  "mil5.5.1:6.1": "Puna caparaṃ vihāre vijjamāne bhikkhuniyo byattasaṅketā bhavissanti, sulabhaṃ dassanaṃ dassanakāmānaṃ, anikete duddassanā bhavissantīti.",
  "mil5.5.1:6.2": "Ayaṃ dutiyo ānisaṃso vihāradāne.",
  "mil5.5.1:6.3": "Ime dve atthavase sampassamānena bhagavatā bhaṇitaṃ—",
  "mil5.5.1:6.4": "‘vihāre kāraye ramme, vāsayettha bahussute’ti, na tattha buddhaputtena ālayo karaṇīyo nikete”ti.",
  "mil5.5.1:6.5": "“Sādhu, bhante nāgasena, evametaṃ tathā sampaṭicchāmī”ti.",
  "mil5.5.1:7.1": "Santhavapañho paṭhamo."
}