{
  "mil7.8.2:0.1": "Milindapañha",
  "mil7.8.2:0.2": "Opammakathāpañha",
  "mil7.8.2:0.3": "Kumbhavagga",
  "mil7.8.2:0.4": "2. Kāḷāyasaṅgapañha",
  "mil7.8.2:1.1": "“Bhante nāgasena, ‘kāḷāyasassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.8.2:1.2": "“Yathā, mahārāja, kāḷāyaso supīto vamati;",
  "mil7.8.2:1.3": "evameva kho, mahārāja, yogino yogāvacarassa mānasaṃ yoniso manasikārena apītaṃ vamati.",
  "mil7.8.2:1.4": "Idaṃ, mahārāja, kāḷāyasassa paṭhamaṃ aṅgaṃ gahetabbaṃ.",
  "mil7.8.2:2.1": "Puna caparaṃ, mahārāja, kāḷāyaso sakiṃ pītaṃ udakaṃ na vamati;",
  "mil7.8.2:2.2": "evameva kho, mahārāja, yoginā yogāvacarena yo sakiṃ uppanno pasādo, na puna so vamitabbo ‘uḷāro so bhagavā sammāsambuddho, svākkhāto dhammo, suppaṭipanno saṃgho’ti.",
  "mil7.8.2:2.3": "‘Rūpaṃ aniccaṃ, vedanā aniccā, saññā aniccā, saṅkhārā aniccā, viññāṇaṃ aniccan’ti yaṃ sakiṃ uppannaṃ ñāṇaṃ, na puna taṃ vamitabbaṃ.",
  "mil7.8.2:2.4": "Idaṃ, mahārāja, kāḷāyasassa dutiyaṃ aṅgaṃ gahetabbaṃ.",
  "mil7.8.2:2.5": "Bhāsitampetaṃ, mahārāja, bhagavatā devātidevena—",
  "mil7.8.2:3.1": "‘Dassanamhi parisodhito naro,",
  "mil7.8.2:3.2": "Ariyadhamme niyato visesagū;",
  "mil7.8.2:3.3": "Nappavedhati anekabhāgaso,",
  "mil7.8.2:3.4": "Sabbaso ca mukhabhāvameva so’”ti.",
  "mil7.8.2:4.1": "Kāḷāyasaṅgapañho dutiyo."
}