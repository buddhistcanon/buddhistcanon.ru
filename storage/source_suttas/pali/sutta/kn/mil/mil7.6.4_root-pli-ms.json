{
  "mil7.6.4:0.1": "Milindapañha",
  "mil7.6.4:0.2": "Opammakathāpañha",
  "mil7.6.4:0.3": "Sīhavagga",
  "mil7.6.4:0.4": "4. Gharakapotaṅgapañha",
  "mil7.6.4:1.1": "“Bhante nāgasena, ‘gharakapotassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.6.4:1.2": "“Yathā, mahārāja, gharakapoto paragehe vasamāno na tesaṃ kiñci bhaṇḍassa nimittaṃ gaṇhāti, majjhatto vasati saññābahulo;",
  "mil7.6.4:1.3": "evameva kho, mahārāja, yoginā yogāvacarena parakulaṃ upagatena tasmiṃ kule itthīnaṃ vā purisānaṃ vā mañce vā pīṭhe vā vatthe vā alaṅkāre vā upabhoge vā paribhoge vā bhojanavikatīsu vā na nimittaṃ gahetabbaṃ, majjhattena bhavitabbaṃ, samaṇasaññā paccupaṭṭhapetabbā.",
  "mil7.6.4:1.4": "Idaṃ, mahārāja, gharakapotassa ekaṃ aṅgaṃ gahetabbaṃ.",
  "mil7.6.4:1.5": "Bhāsitampetaṃ, mahārāja, bhagavatā devātidevena cūḷanāradajātake—",
  "mil7.6.4:2.1": "‘Pavisitvā parakulaṃ,",
  "mil7.6.4:2.2": "pānatthaṃ bhojanāya vā;",
  "mil7.6.4:2.3": "Mitaṃ khāde mitaṃ bhuñje,",
  "mil7.6.4:2.4": "na ca rūpe manaṃ kare’”ti.",
  "mil7.6.4:3.1": "Gharakapotaṅgapañho catuttho."
}