{
  "mil7.5.6:0.1": "Milindapañha",
  "mil7.5.6:0.2": "Opammakathāpañha",
  "mil7.5.6:0.3": "Upacikāvagga",
  "mil7.5.6:0.4": "6. Jarasiṅgālaṅgapañha",
  "mil7.5.6:1.1": "“Bhante nāgasena, ‘jarasiṅgālassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.5.6:1.2": "“Yathā, mahārāja, jarasiṅgālo bhojanaṃ paṭilabhitvā ajigucchamāno yāvadatthaṃ āharayati;",
  "mil7.5.6:1.3": "evameva kho, mahārāja, yoginā yogāvacarena bhojanaṃ paṭilabhitvā ajigucchamānena sarīrayāpanamattameva paribhuñjitabbaṃ.",
  "mil7.5.6:1.4": "Idaṃ, mahārāja, jarasiṅgālassa paṭhamaṃ aṅgaṃ gahetabbaṃ.",
  "mil7.5.6:1.5": "Bhāsitampetaṃ, mahārāja, therena mahākassapena—",
  "mil7.5.6:2.1": "‘Senāsanamhā oruyha,",
  "mil7.5.6:2.2": "gāmaṃ piṇḍāya pāvisiṃ;",
  "mil7.5.6:2.3": "Bhuñjantaṃ purisaṃ kuṭṭhiṃ,",
  "mil7.5.6:2.4": "sakkacca naṃ upaṭṭhahiṃ.",
  "mil7.5.6:3.1": "So me pakkena hatthena,",
  "mil7.5.6:3.2": "ālopaṃ upanāmayi;",
  "mil7.5.6:3.3": "Ālopaṃ pakkhipantassa,",
  "mil7.5.6:3.4": "aṅgulipettha chijjatha.",
  "mil7.5.6:4.1": "Kuṭṭamūlañca nissāya,",
  "mil7.5.6:4.2": "ālopaṃ taṃ abhuñjisaṃ;",
  "mil7.5.6:4.3": "Bhuñjamāne vā bhutte vā,",
  "mil7.5.6:4.4": "jegucchaṃ me na vijjatī’ti.",
  "mil7.5.6:5.1": "Puna caparaṃ, mahārāja, jarasiṅgālo bhojanaṃ paṭilabhitvā na vicināti lūkhaṃ vā paṇītaṃ vāti;",
  "mil7.5.6:5.2": "evameva kho, mahārāja, yoginā yogāvacarena bhojanaṃ paṭilabhitvā na vicinitabbaṃ ‘lūkhaṃ vā paṇītaṃ vā sampannaṃ vā asampannaṃ vā’ti, yathāladdhena santussitabbaṃ.",
  "mil7.5.6:5.3": "Idaṃ, mahārāja, jarasiṅgālassa dutiyaṃ aṅgaṃ gahetabbaṃ.",
  "mil7.5.6:5.4": "Bhāsitampetaṃ, mahārāja, therena upasenena vaṅgantaputtena—",
  "mil7.5.6:6.1": "‘Lūkhenapi ca santusse,",
  "mil7.5.6:6.2": "nāññaṃ patthe rasaṃ bahuṃ;",
  "mil7.5.6:6.3": "Rasesu anugiddhassa,",
  "mil7.5.6:6.4": "jhāne na ramate mano;",
  "mil7.5.6:6.5": "Itarītarena santuṭṭho,",
  "mil7.5.6:6.6": "sāmaññaṃ paripūratī’”ti.",
  "mil7.5.6:7.1": "Jarasiṅgālaṅgapañho chaṭṭho."
}