{
  "mil3.4.3:0.1": "Milindapañha",
  "mil3.4.3:0.2": "Nibbānavagga",
  "mil3.4.3:0.3": "3. Pañcāyatanakammanibbattapañha",
  "mil3.4.3:1.1": "Rājā āha—",
  "mil3.4.3:1.2": "“bhante nāgasena, yānimāni pañcāyatanāni, kiṃ nu tāni nānākammehi nibbattāni, udāhu ekena kammenā”ti?",
  "mil3.4.3:1.3": "“Nānākammehi, mahārāja, nibbattāni, na ekena kammenā”ti.",
  "mil3.4.3:2.1": "“Opammaṃ karohī”ti.",
  "mil3.4.3:2.2": "“Taṃ kiṃ maññasi, mahārāja, ekasmiṃ khette nānābījāni vappeyyuṃ, tesaṃ nānābījānaṃ nānāphalāni nibbatteyyun”ti?",
  "mil3.4.3:2.3": "“Āma, bhante, nibbatteyyun”ti.",
  "mil3.4.3:2.4": "“Evameva kho, mahārāja, yāni yāni pañcāyatanāni, tāni tāni nānākammehi nibbattāni, na ekena kammenā”ti.",
  "mil3.4.3:3.1": "“Kallosi, bhante nāgasenā”ti.",
  "mil3.4.3:4.1": "Pañcāyatanakammanibbattapañho tatiyo."
}