{
  "mil7.2.3:0.1": "Milindapañha",
  "mil7.2.3:0.2": "Opammakathāpañha",
  "mil7.2.3:0.3": "Gadrabhavagga",
  "mil7.2.3:0.4": "3. Kalandakaṅgapañha",
  "mil7.2.3:1.1": "“Bhante nāgasena, ‘kalandakassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.2.3:1.2": "“Yathā, mahārāja, kalandako paṭisattumhi opatante naṅguṭṭhaṃ papphoṭetvā mahantaṃ katvā teneva naṅguṭṭhalaguḷena paṭisattuṃ paṭibāhati;",
  "mil7.2.3:1.3": "evameva kho, mahārāja, yoginā yogāvacarena kilesasattumhi opatante satipaṭṭhānalaguḷaṃ papphoṭetvā mahantaṃ katvā teneva satipaṭṭhānalaguḷena sabbakilesā paṭibāhitabbā.",
  "mil7.2.3:1.4": "Idaṃ, mahārāja, kalandakassa ekaṃ aṅgaṃ gahetabbaṃ.",
  "mil7.2.3:1.5": "Bhāsitampetaṃ, mahārāja, therena cūḷapanthakena—",
  "mil7.2.3:2.1": "‘Yadā kilesā opatanti,",
  "mil7.2.3:2.2": "sāmaññaguṇadhaṃsanā;",
  "mil7.2.3:2.3": "Satipaṭṭhānalaguḷena,",
  "mil7.2.3:2.4": "hantabbā te punappunan’”ti.",
  "mil7.2.3:3.1": "Kalandakaṅgapañho tatiyo."
}