{
  "mil7.2.4:0.1": "Milindapañha",
  "mil7.2.4:0.2": "Opammakathāpañha",
  "mil7.2.4:0.3": "Gadrabhavagga",
  "mil7.2.4:0.4": "4. Dīpiniyaṅgapañha",
  "mil7.2.4:1.1": "“Bhante nāgasena, ‘dīpiniyā ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.2.4:1.2": "“Yathā, mahārāja, dīpinī sakiṃyeva gabbhaṃ gaṇhāti, na punappunaṃ purisaṃ upeti?",
  "mil7.2.4:1.3": "Evameva kho, mahārāja, yoginā yogāvacarena āyatiṃ paṭisandhiṃ uppattiṃ gabbhaseyyaṃ cutiṃ bhedaṃ khayaṃ vināsaṃ saṃsārabhayaṃ duggatiṃ visamaṃ sampīḷitaṃ disvā ‘punabbhave nappaṭisandahissāmī’ti yoniso manasikāro karaṇīyo.",
  "mil7.2.4:1.4": "Idaṃ, mahārāja, dīpiniyā ekaṃ aṅgaṃ gahetabbaṃ.",
  "mil7.2.4:1.5": "Bhāsitampetaṃ, mahārāja, bhagavatā devātidevena suttanipāte dhaniyagopālakasutte—",
  "mil7.2.4:2.1": "‘Usabhoriva chetva bandhanāni,",
  "mil7.2.4:2.2": "Nāgo pūtilataṃva dālayitvā;",
  "mil7.2.4:2.3": "Nāhaṃ punupessaṃ gabbhaseyyaṃ,",
  "mil7.2.4:2.4": "Atha ce patthayasī pavassa devā’”ti.",
  "mil7.2.4:3.1": "Dīpiniyaṅgapañho catuttho."
}