{
  "mil3.1.4:0.1": "Milindapañha",
  "mil3.1.4:0.2": "Mahāvagga",
  "mil3.1.4:0.3": "4. Anantakāyapañha",
  "mil3.1.4:1.1": "Atha kho milindassa rañño etadahosi—",
  "mil3.1.4:1.2": "“paṇḍito kho ayaṃ bhikkhu paṭibalo mayā saddhiṃ sallapituṃ, bahukāni ca me ṭhānāni pucchitabbāni bhavissanti, yāva apucchitāniyeva tāni ṭhānāni bhavissanti, atha sūriyo atthaṃ gamissati, yannūnāhaṃ sve antepure sallapeyyan”ti.",
  "mil3.1.4:2.1": "Atha kho rājā devamantiyaṃ etadavoca—",
  "mil3.1.4:2.2": "“tena hi tvaṃ, devamantiya, bhadantassa āroceyyāsi ‘sve antepure raññā saddhiṃ sallāpo bhavissatī’”ti.",
  "mil3.1.4:2.3": "Idaṃ vatvā milindo rājā uṭṭhāyāsanā theraṃ nāgasenaṃ āpucchitvā rathaṃ abhirūhitvā “nāgaseno nāgaseno”ti sajjhāyaṃ karonto pakkāmi.",
  "mil3.1.4:3.1": "Atha kho devamantiyo āyasmantaṃ nāgasenaṃ etadavoca—",
  "mil3.1.4:3.2": "“rājā, bhante, milindo evamāha—",
  "mil3.1.4:3.3": "‘sve antepure raññā saddhiṃ sallāpo bhavissatī’”ti.",
  "mil3.1.4:3.4": "“Suṭṭhū”ti thero abbhānumodi.",
  "mil3.1.4:3.5": "Atha kho tassā rattiyā accayena devamantiyo ca anantakāyo ca maṅkuro ca sabbadinno ca yena milindo rājā tenupasaṅkamiṃsu, upasaṅkamitvā rājānaṃ milindaṃ etadavocuṃ—",
  "mil3.1.4:3.6": "“āgacchatu, mahārāja, bhadanto nāgaseno”ti?",
  "mil3.1.4:3.7": "“Āma āgacchatū”ti.",
  "mil3.1.4:3.8": "“Kittakehi bhikkhūhi saddhiṃ āgacchatū”ti?",
  "mil3.1.4:3.9": "“Yattake bhikkhū icchati, tattakehi bhikkhūhi saddhiṃ āgacchatū”ti.",
  "mil3.1.4:4.1": "Atha kho sabbadinno āha—",
  "mil3.1.4:4.2": "“āgacchatu, mahārāja, dasahi bhikkhūhi saddhin”ti.",
  "mil3.1.4:4.3": "Dutiyampi kho rājā āha—",
  "mil3.1.4:4.4": "“yattake bhikkhū icchati, tattakehi bhikkhūhi saddhiṃ āgacchatū”ti.",
  "mil3.1.4:4.5": "Dutiyampi kho sabbadinno āha—",
  "mil3.1.4:4.6": "“āgacchatu, mahārāja, dasahi bhikkhūhi saddhin”ti.",
  "mil3.1.4:4.7": "Tatiyampi kho rājā āha—",
  "mil3.1.4:4.8": "“yattake bhikkhū icchati, tattakehi bhikkhūhi saddhiṃ āgacchatū”ti.",
  "mil3.1.4:4.9": "Tatiyampi kho sabbadinno āha—",
  "mil3.1.4:4.10": "“āgacchatu, mahārāja, dasahi bhikkhūhi saddhin”ti.",
  "mil3.1.4:4.11": "“Sabbo panāyaṃ sakkāro paṭiyādito, ahaṃ bhaṇāmi ‘yattake bhikkhū icchati, tattakehi bhikkhūhi saddhiṃ āgacchatū’ti.",
  "mil3.1.4:4.12": "Ayaṃ bhaṇe sabbadinno aññathā bhaṇati, kiṃ nu mayaṃ nappaṭibalā bhikkhūnaṃ bhojanaṃ dātun”ti?",
  "mil3.1.4:4.13": "Evaṃ vutte, sabbadinno maṅku ahosi.",
  "mil3.1.4:5.1": "Atha kho devamantiyo ca anantakāyo ca maṅkuro ca yenāyasmā nāgaseno tenupasaṅkamiṃsu, upasaṅkamitvā āyasmantaṃ nāgasenaṃ etadavocuṃ—",
  "mil3.1.4:5.2": "“rājā, bhante, milindo evamāha—",
  "mil3.1.4:5.3": "‘yattake bhikkhū icchati, tattakehi bhikkhūhi saddhiṃ āgacchatū’”ti.",
  "mil3.1.4:5.4": "Atha kho āyasmā nāgaseno pubbaṇhasamayaṃ nivāsetvā pattacīvaramādāya asītiyā bhikkhusahassehi saddhiṃ sāgalaṃ pāvisi.",
  "mil3.1.4:6.1": "Atha kho anantakāyo āyasmantaṃ nāgasenaṃ nissāya gacchanto āyasmantaṃ nāgasenaṃ etadavoca—",
  "mil3.1.4:6.2": "“bhante nāgasena, yaṃ panetaṃ brūsi ‘nāgaseno’ti, katamo ettha nāgaseno”ti?",
  "mil3.1.4:6.3": "Thero āha—",
  "mil3.1.4:6.4": "“ko panettha ‘nāgaseno’ti maññasī”ti?",
  "mil3.1.4:6.5": "“Yo so, bhante, abbhantare vāto jīvo pavisati ca nikkhamati ca, so ‘nāgaseno’ti maññāmī”ti.",
  "mil3.1.4:6.6": "“Yadi paneso vāto nikkhamitvā nappaviseyya, pavisitvā na nikkhameyya, jīveyya nu kho so puriso”ti?",
  "mil3.1.4:6.7": "“Na hi, bhante”ti.",
  "mil3.1.4:6.8": "“Ye panime saṅkhadhamakā saṅkhaṃ dhamenti, tesaṃ vāto puna pavisatī”ti?",
  "mil3.1.4:6.9": "“Na hi, bhante”ti.",
  "mil3.1.4:6.10": "“Ye panime vaṃsadhamakā vaṃsaṃ dhamenti, tesaṃ vāto puna pavisatī”ti?",
  "mil3.1.4:6.11": "“Na hi, bhante”ti.",
  "mil3.1.4:6.12": "“Ye panime siṅgadhamakā siṅgaṃ dhamenti, tesaṃ vāto puna pavisatī”ti?",
  "mil3.1.4:6.13": "“Na hi, bhante”ti.",
  "mil3.1.4:6.14": "“Atha kissa pana te na marantī”ti.",
  "mil3.1.4:6.15": "“Nāhaṃ paṭibalo tayā vādinā saddhiṃ sallapituṃ, sādhu, bhante, atthaṃ jappehī”ti.",
  "mil3.1.4:6.16": "“Neso jīvo, assāsapassāsā nāmete kāyasaṅkhārā”ti thero abhidhammakathaṃ kathesi.",
  "mil3.1.4:6.17": "Atha anantakāyo upāsakattaṃ paṭivedesīti.",
  "mil3.1.4:7.1": "Anantakāyapañho catuttho."
}