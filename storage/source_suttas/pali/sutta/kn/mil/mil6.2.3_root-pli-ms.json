{
  "mil6.2.3:0.1": "Milindapañha",
  "mil6.2.3:0.2": "Anumānapañha",
  "mil6.2.3:0.3": "Nippapañcavagga",
  "mil6.2.3:0.4": "3. Khīṇāsavasatisammosapañha",
  "mil6.2.3:1.1": "“Bhante nāgasena, atthi arahato satisammoso”ti?",
  "mil6.2.3:1.2": "“Vigatasatisammosā kho, mahārāja, arahanto, natthi arahantānaṃ satisammoso”ti.",
  "mil6.2.3:1.3": "“Āpajjeyya pana, bhante, arahā āpattin”ti?",
  "mil6.2.3:1.4": "“Āma, mahārājā”ti.",
  "mil6.2.3:1.5": "“Kismiṃ vatthusmin”ti?",
  "mil6.2.3:1.6": "“Kuṭikāre, mahārāja, sañcaritte, vikāle kālasaññāya, pavārite appavāritasaññāya, anatiritte atirittasaññāyā”ti.",
  "mil6.2.3:2.1": "“Bhante nāgasena, tumhe bhaṇatha—",
  "mil6.2.3:2.2": "‘ye āpattiṃ āpajjanti, te dvīhi kāraṇehi āpajjanti anādariyena vā ajānanena vā’ti.",
  "mil6.2.3:2.3": "Api nu kho, bhante, arahato anādariyaṃ hoti, yaṃ arahā āpattiṃ āpajjatī”ti?",
  "mil6.2.3:2.4": "“Na hi, mahārājā”ti.",
  "mil6.2.3:3.1": "“Yadi, bhante nāgasena, arahā āpattiṃ āpajjati, natthi ca arahato anādariyaṃ, tena hi atthi arahato satisammoso”ti?",
  "mil6.2.3:3.2": "“Natthi, mahārāja, arahato satisammoso, āpattiñca arahā āpajjatī”ti.",
  "mil6.2.3:4.1": "“Tena hi, bhante, kāraṇena maṃ saññāpehi, kiṃ tattha kāraṇan”ti?",
  "mil6.2.3:4.2": "“Dveme, mahārāja, kilesā lokavajjaṃ paṇṇattivajjañcāti.",
  "mil6.2.3:4.3": "Katamaṃ, mahārāja, lokavajjaṃ?",
  "mil6.2.3:4.4": "Dasa akusalakammapathā, idaṃ vuccati lokavajjaṃ.",
  "mil6.2.3:4.5": "Katamaṃ paṇṇattivajjaṃ?",
  "mil6.2.3:4.6": "Yaṃ loke atthi samaṇānaṃ ananucchavikaṃ ananulomikaṃ, gihīnaṃ anavajjaṃ.",
  "mil6.2.3:4.7": "Tattha bhagavā sāvakānaṃ sikkhāpadaṃ paññapeti ‘yāvajīvaṃ anatikkamanīyan’ti.",
  "mil6.2.3:4.8": "Vikālabhojanaṃ, mahārāja, lokassa anavajjaṃ, taṃ jinasāsane vajjaṃ.",
  "mil6.2.3:4.9": "Bhūtagāmavikopanaṃ, mahārāja, lokassa anavajjaṃ, taṃ jinasāsane vajjaṃ.",
  "mil6.2.3:4.10": "Udake hassadhammaṃ, mahārāja, lokassa anavajjaṃ, taṃ jinasāsane vajjaṃ.",
  "mil6.2.3:4.11": "Iti evarūpāni evarūpāni, mahārāja, jinasāsane vajjāni, idaṃ vuccati paṇṇattivajjaṃ.",
  "mil6.2.3:4.12": "Lokavajjaṃ abhabbo khīṇāsavo taṃ ajjhācarituṃ.",
  "mil6.2.3:5.1": "Yaṃ kilesaṃ paṇṇattivajjaṃ, taṃ ajānanto āpajjeyya.",
  "mil6.2.3:5.2": "Avisayo, mahārāja, ekaccassa arahato sabbaṃ jānituṃ, na hi tassa balaṃ atthi sabbaṃ jānituṃ.",
  "mil6.2.3:5.3": "Anaññātaṃ, mahārāja, arahato itthipurisānaṃ nāmampi gottampi, maggopi tassa mahiyā anaññāto;",
  "mil6.2.3:5.4": "vimuttiṃyeva, mahārāja, ekacco arahā jāneyya;",
  "mil6.2.3:5.5": "chaḷabhiñño arahā sakavisayaṃ jāneyya;",
  "mil6.2.3:5.6": "sabbaññū, mahārāja, tathāgatova sabbaṃ jānātī”ti.",
  "mil6.2.3:5.7": "“Sādhu, bhante nāgasena, evametaṃ tathā sampaṭicchāmī”ti.",
  "mil6.2.3:6.1": "Khīṇāsavasatisammosapañho tatiyo."
}