{
  "mil3.1.12:0.1": "Milindapañha",
  "mil3.1.12:0.2": "Mahāvagga",
  "mil3.1.12:0.3": "12. Vīriyalakkhaṇapañha",
  "mil3.1.12:1.1": "Rājā āha—",
  "mil3.1.12:1.2": "“bhante nāgasena, kiṃlakkhaṇaṃ vīriyan”ti?",
  "mil3.1.12:1.3": "“Upatthambhanalakkhaṇaṃ, mahārāja, vīriyaṃ, vīriyūpatthambhitā sabbe kusalā dhammā na parihāyantī”ti.",
  "mil3.1.12:2.1": "“Opammaṃ karohī”ti.",
  "mil3.1.12:2.2": "“Yathā, mahārāja, puriso gehe patante aññena dārunā upatthambheyya, upatthambhitaṃ santaṃ evaṃ taṃ gehaṃ na pateyya;",
  "mil3.1.12:2.3": "evameva kho, mahārāja, upatthambhanalakkhaṇaṃ vīriyaṃ, vīriyūpatthambhitā sabbe kusalā dhammā na parihāyantī”ti.",
  "mil3.1.12:3.1": "“Bhiyyo opammaṃ karohī”ti.",
  "mil3.1.12:3.2": "“Yathā, mahārāja, parittakaṃ senaṃ mahatī senā bhañjeyya, tato rājā aññamaññaṃ anussāreyya anupeseyya attano parittakāya senāya balaṃ anupadaṃ dadeyya, tāya saddhiṃ parittakā senā mahatiṃ senaṃ bhañjeyya;",
  "mil3.1.12:3.3": "evameva kho, mahārāja, upatthambhanalakkhaṇaṃ vīriyaṃ, vīriyūpatthambhitā sabbe kusalā dhammā na parihāyanti.",
  "mil3.1.12:3.4": "Bhāsitampetaṃ, mahārāja, bhagavatā—",
  "mil3.1.12:3.5": "‘vīriyavā kho, bhikkhave, ariyasāvako akusalaṃ pajahati, kusalaṃ bhāveti.",
  "mil3.1.12:3.6": "Sāvajjaṃ pajahati, anavajjaṃ bhāveti.",
  "mil3.1.12:3.7": "Suddhamattānaṃ pariharatī’”ti.",
  "mil3.1.12:4.1": "“Kallosi, bhante nāgasenā”ti.",
  "mil3.1.12:5.1": "Vīriyalakkhaṇapañho dvādasamo."
}