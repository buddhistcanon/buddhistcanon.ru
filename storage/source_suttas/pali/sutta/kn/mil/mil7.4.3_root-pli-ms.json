{
  "mil7.4.3:0.1": "Milindapañha",
  "mil7.4.3:0.2": "Opammakathāpañha",
  "mil7.4.3:0.3": "Pathavīvagga",
  "mil7.4.3:0.4": "3. Tejaṅgapañha",
  "mil7.4.3:1.1": "“Bhante nāgasena, ‘tejassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.4.3:1.2": "“Yathā, mahārāja, tejo tiṇakaṭṭhasākhāpalāsaṃ ḍahati;",
  "mil7.4.3:1.3": "evameva kho, mahārāja, yoginā yogāvacarena ye te abbhantarā vā bāhirā vā kilesā iṭṭhāniṭṭhārammaṇānubhavanā, sabbe te ñāṇagginā ḍahitabbā.",
  "mil7.4.3:1.4": "Idaṃ, mahārāja, tejassa paṭhamaṃ aṅgaṃ gahetabbaṃ.",
  "mil7.4.3:2.1": "Puna caparaṃ, mahārāja, tejo niddayo akāruṇiko;",
  "mil7.4.3:2.2": "evameva kho, mahārāja, yoginā yogāvacarena sabbakilesesu kāruññānuddayā na kātabbā.",
  "mil7.4.3:2.3": "Idaṃ, mahārāja, tejassa dutiyaṃ aṅgaṃ gahetabbaṃ.",
  "mil7.4.3:3.1": "Puna caparaṃ, mahārāja, tejo sītaṃ paṭihanati;",
  "mil7.4.3:3.2": "evameva kho, mahārāja, yoginā yogāvacarena vīriyasantāpatejaṃ abhijanetvā kilesā paṭihantabbā.",
  "mil7.4.3:3.3": "Idaṃ, mahārāja, tejassa tatiyaṃ aṅgaṃ gahetabbaṃ.",
  "mil7.4.3:4.1": "Puna caparaṃ, mahārāja, tejo anunayappaṭighavippamutto uṇhamabhijaneti;",
  "mil7.4.3:4.2": "evameva kho, mahārāja, yoginā yogāvacarena anunayappaṭighavippamuttena tejosamena cetasā viharitabbaṃ.",
  "mil7.4.3:4.3": "Idaṃ, mahārāja, tejassa catutthaṃ aṅgaṃ gahetabbaṃ.",
  "mil7.4.3:5.1": "Puna caparaṃ, mahārāja, tejo andhakāraṃ vidhamitvā ālokaṃ dassayati;",
  "mil7.4.3:5.2": "evameva kho, mahārāja, yoginā yogāvacarena avijjandhakāraṃ vidhamitvā ñāṇālokaṃ dassayitabbaṃ.",
  "mil7.4.3:5.3": "Idaṃ, mahārāja, tejassa pañcamaṃ aṅgaṃ gahetabbaṃ.",
  "mil7.4.3:5.4": "Bhāsitampetaṃ, mahārāja, bhagavatā devātidevena sakaṃ puttaṃ rāhulaṃ ovadantena—",
  "mil7.4.3:6.1": "‘Tejosamaṃ, rāhula, bhāvanaṃ bhāvehi.",
  "mil7.4.3:6.2": "Tejosamaṃ hi te, rāhula, bhāvanaṃ bhāvayato uppannā manāpāmanāpā phassā cittaṃ na pariyādāya ṭhassantī’”ti.",
  "mil7.4.3:7.1": "Tejaṅgapañho tatiyo."
}