{
  "mil7.7.6:0.1": "Milindapañha",
  "mil7.7.6:0.2": "Opammakathāpañha",
  "mil7.7.6:0.3": "Makkaṭakavagga",
  "mil7.7.6:0.4": "6. Meghaṅgapañha",
  "mil7.7.6:1.1": "“Bhante nāgasena, ‘meghassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.7.6:1.2": "“Yathā, mahārāja, megho uppannaṃ rajojallaṃ vūpasameti;",
  "mil7.7.6:1.3": "evameva kho, mahārāja, yoginā yogāvacarena uppannaṃ kilesarajojallaṃ vūpasametabbaṃ.",
  "mil7.7.6:1.4": "Idaṃ, mahārāja, meghassa paṭhamaṃ aṅgaṃ gahetabbaṃ.",
  "mil7.7.6:2.1": "Puna caparaṃ, mahārāja, megho pathaviyā uṇhaṃ nibbāpeti;",
  "mil7.7.6:2.2": "evameva kho, mahārāja, yoginā yogāvacarena mettābhāvanāya sadevako loko nibbāpetabbo.",
  "mil7.7.6:2.3": "Idaṃ, mahārāja, meghassa dutiyaṃ aṅgaṃ gahetabbaṃ.",
  "mil7.7.6:3.1": "Puna caparaṃ, mahārāja, megho sabbabījāni viruhāpeti;",
  "mil7.7.6:3.2": "evameva kho, mahārāja, yoginā yogāvacarena sabbasattānaṃ saddhaṃ uppādetvā taṃ saddhābījaṃ tīsu sampattīsu ropetabbaṃ, dibbamānusikāsu sukhasampattīsu yāvaparamatthanibbānasukhasampatti.",
  "mil7.7.6:3.3": "Idaṃ, mahārāja, meghassa tatiyaṃ aṅgaṃ gahetabbaṃ.",
  "mil7.7.6:4.1": "Puna caparaṃ, mahārāja, megho ututo samuṭṭhahitvā dharaṇitalaruhe tiṇarukkhalatāgumbaosadhivanappatayo parirakkhati;",
  "mil7.7.6:4.2": "evameva kho, mahārāja, yoginā yogāvacarena yoniso manasikāraṃ nibbattetvā tena yoniso manasikārena samaṇadhammo parirakkhitabbo, yoniso manasikāramūlakā sabbe kusalā dhammā.",
  "mil7.7.6:4.3": "Idaṃ, mahārāja, meghassa catutthaṃ aṅgaṃ gahetabbaṃ.",
  "mil7.7.6:5.1": "Puna caparaṃ, mahārāja, megho vassamāno naditaḷākapokkharaṇiyo kandarapadarasarasobbhaudapānāni ca paripūreti udakadhārāhi;",
  "mil7.7.6:5.2": "evameva kho, mahārāja, yoginā yogāvacarena āgamapariyattiyā dhammameghamabhivassayitvā adhigamakāmānaṃ mānasaṃ paripūrayitabbaṃ.",
  "mil7.7.6:5.3": "Idaṃ, mahārāja, meghassa pañcamaṃ aṅgaṃ gahetabbaṃ.",
  "mil7.7.6:5.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.7.6:6.1": "‘Bodhaneyyaṃ janaṃ disvā,",
  "mil7.7.6:6.2": "satasahassepi yojane;",
  "mil7.7.6:6.3": "Khaṇena upagantvāna,",
  "mil7.7.6:6.4": "bodheti taṃ mahāmunī’”ti.",
  "mil7.7.6:7.1": "Meghaṅgapañho chaṭṭho."
}