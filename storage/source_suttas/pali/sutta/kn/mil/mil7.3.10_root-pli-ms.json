{
  "mil7.3.10:0.1": "Milindapañha",
  "mil7.3.10:0.2": "Opammakathāpañha",
  "mil7.3.10:0.3": "Samuddavagga",
  "mil7.3.10:0.4": "10. Samuddaṅgapañha",
  "mil7.3.10:1.1": "“Bhante nāgasena, ‘samuddassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.3.10:1.2": "“Yathā, mahārāja, mahāsamuddo matena kuṇapena saddhiṃ na saṃvasati;",
  "mil7.3.10:1.3": "evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṃ na saṃvasitabbaṃ.",
  "mil7.3.10:1.4": "Idaṃ, mahārāja, samuddassa paṭhamaṃ aṅgaṃ gahetabbaṃ.",
  "mil7.3.10:2.1": "Puna caparaṃ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṃ dhārento pidahati, na bahi vikirati;",
  "mil7.3.10:2.2": "evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni.",
  "mil7.3.10:2.3": "Idaṃ, mahārāja, samuddassa dutiyaṃ aṅgaṃ gahetabbaṃ.",
  "mil7.3.10:3.1": "Puna caparaṃ, mahārāja, mahāsamuddo mahantehi mahābhūtehi saddhiṃ saṃvasati;",
  "mil7.3.10:3.2": "evameva kho, mahārāja, yoginā yogāvacarena appicchaṃ santuṭṭhaṃ dhutavādaṃ sallekhavuttiṃ ācārasampannaṃ lajjiṃ pesalaṃ garuṃ bhāvanīyaṃ vattāraṃ vacanakkhamaṃ codakaṃ pāpagarahiṃ ovādakaṃ anusāsakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ kalyāṇamittaṃ sabrahmacāriṃ nissāya vasitabbaṃ.",
  "mil7.3.10:3.3": "Idaṃ, mahārāja, mahāsamuddassa tatiyaṃ aṅgaṃ gahetabbaṃ.",
  "mil7.3.10:4.1": "Puna caparaṃ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṃ velaṃ nātivattati;",
  "mil7.3.10:4.2": "evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo.",
  "mil7.3.10:4.3": "Idaṃ, mahārāja, mahāsamuddassa catutthaṃ aṅgaṃ gahetabbaṃ.",
  "mil7.3.10:4.4": "Bhāsitampetaṃ, mahārāja, bhagavatā devātidevena—",
  "mil7.3.10:5.1": "‘Seyyathāpi, mahārāja, mahāsamuddo ṭhitadhammo velaṃ nātikkamati;",
  "mil7.3.10:5.2": "evameva kho, mahārāja, yaṃ mayā sāvakānaṃ sikkhāpadaṃ paññattaṃ, taṃ mama sāvakā jīvitahetupi nātikkamantī’ti.",
  "mil7.3.10:6.1": "Puna caparaṃ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati;",
  "mil7.3.10:6.2": "evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṃ suṇantenāpi na tappitabbaṃ.",
  "mil7.3.10:6.3": "Idaṃ, mahārāja, mahāsamuddassa pañcamaṃ aṅgaṃ gahetabbaṃ.",
  "mil7.3.10:6.4": "Bhāsitampetaṃ, mahārāja, bhagavatā devātidevena sutasomajātake—",
  "mil7.3.10:7.1": "‘Aggi yathā tiṇakaṭṭhaṃ dahanto,",
  "mil7.3.10:7.2": "Na tappati sāgaro vā nadīhi;",
  "mil7.3.10:7.3": "Evampi ce paṇḍitā rājaseṭṭha,",
  "mil7.3.10:7.4": "Sutvā na tappanti subhāsitenā’”ti.",
  "mil7.3.10:8.1": "Samuddaṅgapañho dasamo.",
  "mil7.3.10:9.1": "Samuddavaggo dutiyo.",
  "mil7.3.10:10.1": "Tassuddānaṃ",
  "mil7.3.10:11.1": "Lābulatā ca padumaṃ,",
  "mil7.3.10:11.2": "bījaṃ sālakalyāṇikā;",
  "mil7.3.10:11.3": "Nāvā ca nāvālagganaṃ,",
  "mil7.3.10:11.4": "kūpo niyāmako tathā;",
  "mil7.3.10:11.5": "Kammakāro samuddo ca,",
  "mil7.3.10:11.6": "vaggo tena pavuccatīti."
}