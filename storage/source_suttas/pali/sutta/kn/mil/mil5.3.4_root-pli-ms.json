{
  "mil5.3.4:0.1": "Milindapañha",
  "mil5.3.4:0.2": "Meṇḍakapañha",
  "mil5.3.4:0.3": "Paṇāmitavagga",
  "mil5.3.4:0.4": "4. Pharusavācābhāvapañha",
  "mil5.3.4:1.1": "“Bhante nāgasena, bhāsitampetaṃ therena sāriputtena dhammasenāpatinā parisuddhavacīsamācāro āvuso tathāgato, natthi tathāgatassa vacīduccaritaṃ, yaṃ tathāgato rakkheyya ‘mā me idaṃ paro aññāsī’ti.",
  "mil5.3.4:1.2": "Puna ca tathāgato therassa sudinnassa kalandaputtassa aparādhe pārājikaṃ paññapento pharusāhi vācāhi moghapurisavādena samudācari, tena ca so thero moghapurisavādena maṅkucittavasena rundhitattā vippaṭisārī nāsakkhi ariyamaggaṃ paṭivijjhituṃ.",
  "mil5.3.4:1.3": "Yadi, bhante nāgasena, parisuddhavacīsamācāro tathāgato, natthi tathāgatassa vacīduccaritaṃ, tena hi tathāgatena therassa sudinnassa kalandaputtassa aparādhe moghapurisavādena samudāciṇṇanti yaṃ vacanaṃ, taṃ micchā.",
  "mil5.3.4:1.4": "Yadi bhagavatā therassa sudinnassa kalandaputtassa aparādhe moghapurisavādena samudāciṇṇaṃ, tena hi parisuddhavacīsamācāro tathāgato, natthi tathāgatassa vacīduccaritanti tampi vacanaṃ micchā.",
  "mil5.3.4:1.5": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.4:2.1": "“Bhāsitampetaṃ, mahārāja, therena sāriputtena dhammasenāpatinā—",
  "mil5.3.4:2.2": "‘parisuddhavacīsamācāro āvuso tathāgato, natthi tathāgatassa vacīduccaritaṃ, yaṃ tathāgato rakkheyya “mā me idaṃ paro aññāsī”’ti.",
  "mil5.3.4:2.3": "Āyasmato ca sudinnassa kalandaputtassa aparādhe pārājikaṃ paññapentena bhagavatā moghapurisavādena samudāciṇṇaṃ, tañca pana aduṭṭhacittena asārambhena yāthāvalakkhaṇena.",
  "mil5.3.4:2.4": "Kiñca tattha yāthāvalakkhaṇaṃ, yassa, mahārāja, puggalassa imasmiṃ attabhāve catusaccābhisamayo na hoti, tassa purisattanaṃ moghaṃ aññaṃ kayiramānaṃ aññena sambhavati, tena vuccati ‘moghapuriso’ti.",
  "mil5.3.4:2.5": "Iti, mahārāja, bhagavatā āyasmato sudinnassa kalandaputtassa sabhāvavacanena samudāciṇṇaṃ, no abhūtavādenā”ti.",
  "mil5.3.4:3.1": "“Sabhāvampi, bhante nāgasena, yo akkosanto bhaṇati, tassa mayaṃ kahāpaṇaṃ daṇḍaṃ dhārema, aparādhoyeva so vatthuṃ nissāya visuṃ vohāraṃ ācaranto akkosatī”ti.",
  "mil5.3.4:3.2": "“Atthi pana, mahārāja, sutapubbaṃ tayā khalitassa abhivādanaṃ vā paccuṭṭhānaṃ vā sakkāraṃ vā upāyanānuppadānaṃ vā”ti?",
  "mil5.3.4:3.3": "“Na hi, bhante, yato kutoci yattha katthaci khalito, so paribhāsanāraho hoti tajjanāraho, uttamaṅgampissa chindanti hanantipi bandhantipi ghātentipi jhāpentipī”ti.",
  "mil5.3.4:3.4": "“Tena hi, mahārāja, bhagavatā kiriyāyeva katā, no akiriyā”ti.",
  "mil5.3.4:4.1": "“Kiriyampi, bhante nāgasena, kurumānena patirūpena kātabbaṃ anucchavikena, savanenapi, bhante nāgasena, tathāgatassa sadevako loko ottappati hiriyati bhiyyo dassanena tatuttariṃ upasaṅkamanena payirupāsanenā”ti.",
  "mil5.3.4:4.2": "“Api nu kho, mahārāja, tikicchako abhisanne kāye kupite dose sinehanīyāni bhesajjāni detī”ti?",
  "mil5.3.4:4.3": "“Na hi, bhante, tiṇhāni lekhanīyāni bhesajjāni detī”ti.",
  "mil5.3.4:4.4": "“Evameva kho, mahārāja, tathāgato sabbakilesabyādhivūpasamāya anusiṭṭhiṃ deti, pharusāpi, mahārāja, tathāgatassa vācā satte sinehayati, muduke karoti.",
  "mil5.3.4:4.5": "Yathā, mahārāja, uṇhampi udakaṃ yaṃ kiñci sinehanīyaṃ sinehayati, mudukaṃ karoti;",
  "mil5.3.4:4.6": "evameva kho, mahārāja, pharusāpi tathāgatassa vācā atthavatī hoti karuṇāsahagatā.",
  "mil5.3.4:4.7": "Yathā, mahārāja, pituvacanaṃ puttānaṃ atthavantaṃ hoti karuṇāsahagataṃ;",
  "mil5.3.4:4.8": "evameva kho, mahārāja, pharusāpi tathāgatassa vācā atthavatī hoti karuṇāsahagatā.",
  "mil5.3.4:4.9": "Pharusāpi, mahārāja, tathāgatassa vācā sattānaṃ kilesappahānā hoti.",
  "mil5.3.4:4.10": "Yathā, mahārāja, duggandhampi gomuttaṃ pītaṃ virasampi agadaṃ khāyitaṃ sattānaṃ byādhiṃ hanati;",
  "mil5.3.4:4.11": "evameva kho, mahārāja, pharusāpi tathāgatassa vācā atthavatī karuṇāsahagatā.",
  "mil5.3.4:4.12": "Yathā, mahārāja, mahantopi tūlapuñjo parassa kāye nipatitvā rujaṃ na karoti;",
  "mil5.3.4:4.13": "evameva kho, mahārāja, pharusāpi tathāgatassa vācā na kassaci dukkhaṃ uppādetī”ti.",
  "mil5.3.4:4.14": "“Suvinicchito, bhante nāgasena, pañho bahūhi kāraṇehi.",
  "mil5.3.4:4.15": "Sādhu, bhante nāgasena, evametaṃ tathā sampaṭicchāmī”ti.",
  "mil5.3.4:5.1": "Pharusavācābhāvapañho catuttho."
}