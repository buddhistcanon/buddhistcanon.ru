{
  "mil7.6.7:0.1": "Milindapañha",
  "mil7.6.7:0.2": "Opammakathāpañha",
  "mil7.6.7:0.3": "Sīhavagga",
  "mil7.6.7:0.4": "7. Vagguliṅgapañha",
  "mil7.6.7:1.1": "“Bhante nāgasena, ‘vaggulissa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.6.7:1.2": "“Yathā, mahārāja, vagguli gehaṃ pavisitvā vicaritvā nikkhamati, na tattha palibuddhati;",
  "mil7.6.7:1.3": "evameva kho, mahārāja, yoginā yogāvacarena gāmaṃ piṇḍāya pavisitvā sapadānaṃ vicaritvā paṭiladdhalābhena khippameva nikkhamitabbaṃ, na tattha palibuddhena bhavitabbaṃ.",
  "mil7.6.7:1.4": "Idaṃ, mahārāja, vaggulissa paṭhamaṃ aṅgaṃ gahetabbaṃ.",
  "mil7.6.7:2.1": "Puna caparaṃ, mahārāja, vagguli paragehe vasamāno na tesaṃ parihāniṃ karoti;",
  "mil7.6.7:2.2": "evameva kho, mahārāja, yoginā yogāvacarena kulāni upasaṅkamitvā atiyācanāya vā viññattibahulatāya vā kāyadosabahulatāya vā atibhāṇitāya vā samānasukhadukkhatāya vā na tesaṃ koci vippaṭisāro karaṇīyo, napi tesaṃ mūlakammaṃ parihāpetabbaṃ, sabbathā vaḍḍhiyeva icchitabbā.",
  "mil7.6.7:2.3": "Idaṃ, mahārāja, vaggulissa dutiyaṃ aṅgaṃ gahetabbaṃ.",
  "mil7.6.7:2.4": "Bhāsitampetaṃ, mahārāja, bhagavatā devātidevena dīghanikāyavare lakkhaṇasuttante—",
  "mil7.6.7:3.1": "‘Suddhāya sīlena sutena buddhiyā,",
  "mil7.6.7:3.2": "Cāgena dhammena bahūhi sādhuhi;",
  "mil7.6.7:3.3": "Dhanena dhaññena ca khettavatthunā,",
  "mil7.6.7:3.4": "Puttehi dārehi catuppadehi ca.",
  "mil7.6.7:4.1": "Ñātīhi mittehi ca bandhavehi,",
  "mil7.6.7:4.2": "Balena vaṇṇena sukhena cūbhayaṃ;",
  "mil7.6.7:4.3": "Kathaṃ na hāyeyyuṃ pareti icchati,",
  "mil7.6.7:4.4": "Atthasamiddhiñca panābhikaṅkhatī’”ti.",
  "mil7.6.7:5.1": "Vagguliṅgapañho sattamo."
}