{
  "mil3.2.7:0.1": "Milindapañha",
  "mil3.2.7:0.2": "Addhānavagga",
  "mil3.2.7:0.3": "7. Therapaṭisandahanāpaṭisandahanapañha",
  "mil3.2.7:1.1": "Rājā āha—",
  "mil3.2.7:1.2": "“bhante nāgasena, tvaṃ pana paṭisandahissasī”ti?",
  "mil3.2.7:1.3": "“Alaṃ, mahārāja, kiṃ te tena pucchitena, nanu mayā paṭikacceva akkhātaṃ ‘sace, mahārāja, saupādāno bhavissāmi, paṭisandahissāmi, sace anupādāno bhavissāmi, na paṭisandahissāmī’”ti.",
  "mil3.2.7:2.1": "“Opammaṃ karohī”ti.",
  "mil3.2.7:2.2": "“Yathā, mahārāja, kocideva puriso rañño adhikāraṃ kareyya.",
  "mil3.2.7:2.3": "Rājā tuṭṭho adhikāraṃ dadeyya, so tena adhikārena pañcahi kāmaguṇehi samappito samaṅgibhūto paricareyya, so ce janassa āroceyya ‘na me rājā kiñci paṭikarotī’ti.",
  "mil3.2.7:2.4": "Kiṃ nu kho so, mahārāja, puriso yuttakārī bhaveyyā”ti?",
  "mil3.2.7:2.5": "“Na hi, bhante”ti.",
  "mil3.2.7:2.6": "“Evameva kho, mahārāja, kiṃ te tena pucchitena, nanu mayā paṭikacceva akkhātaṃ ‘sace saupādāno bhavissāmi, paṭisandahissāmi, sace anupādāno bhavissāmi, na paṭisandahissāmī’”ti.",
  "mil3.2.7:3.1": "“Kallosi, bhante nāgasenā”ti.",
  "mil3.2.7:4.1": "Therapaṭisandahanāpaṭisandahanapañho sattamo."
}