{
  "mil5.4.9:0.1": "Milindapañha",
  "mil5.4.9:0.2": "Meṇḍakapañha",
  "mil5.4.9:0.3": "Sabbaññutañāṇavagga",
  "mil5.4.9:0.4": "9. Arahantaabhāyanapañha",
  "mil5.4.9:1.1": "“Bhante nāgasena, bhāsitampetaṃ bhagavatā—",
  "mil5.4.9:1.2": "‘vigatabhayasantāsā arahanto’ti.",
  "mil5.4.9:1.3": "Puna ca nagare rājagahe dhanapālakaṃ hatthiṃ bhagavati opatantaṃ disvā pañca khīṇāsavasatāni pariccajitvā jinavaraṃ pakkantāni disāvidisaṃ ekaṃ ṭhapetvā theraṃ ānandaṃ.",
  "mil5.4.9:1.4": "Kiṃ nu kho, bhante nāgasena, te arahanto bhayā pakkantā, paññāyissati sakena kammenāti dasabalaṃ pātetukāmā pakkantā, udāhu tathāgatassa atulaṃ vipulamasamaṃ pāṭihāriyaṃ daṭṭhukāmā pakkantā?",
  "mil5.4.9:1.5": "Yadi, bhante nāgasena, bhagavatā bhaṇitaṃ—",
  "mil5.4.9:1.6": "‘vigatabhayasantāsā arahanto’ti, tena hi ‘nagare …pe…",
  "mil5.4.9:1.7": "ānandan’ti yaṃ vacanaṃ taṃ micchā.",
  "mil5.4.9:1.8": "Yadi nagare rājagahe dhanapālakaṃ hatthiṃ bhagavati opatantaṃ disvā pañca khīṇāsavasatāni pariccajitvā jinavaraṃ pakkantāni disāvidisaṃ ekaṃ ṭhapetvā theraṃ ānandaṃ, tena hi ‘vigatabhayasantāsā arahanto’ti tampi vacanaṃ micchā.",
  "mil5.4.9:1.9": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.9:2.1": "“Bhāsitampetaṃ, mahārāja, bhagavatā—",
  "mil5.4.9:2.2": "‘vigatabhayasantāsā arahanto’ti, nagare rājagahe dhanapālakaṃ hatthiṃ bhagavati opatantaṃ disvā pañca khīṇāsavasatāni pariccajitvā jinavaraṃ pakkantāni disāvidisaṃ ekaṃ ṭhapetvā theraṃ ānandaṃ, tañca pana na bhayā, nāpi bhagavantaṃ pātetukāmatāya.",
  "mil5.4.9:3.1": "Yena pana, mahārāja, hetunā arahanto bhāyeyyuṃ vā tāseyyuṃ vā, so hetu arahantānaṃ samucchinno, tasmā vigatabhayasantāsā arahanto, bhāyati nu, mahārāja, mahāpathavī khaṇantepi bhindantepi dhārentepi samuddapabbatagirisikhare”ti?",
  "mil5.4.9:3.2": "“Na hi, bhante”ti.",
  "mil5.4.9:3.3": "“Kena kāraṇena, mahārājā”ti?",
  "mil5.4.9:3.4": "“Natthi, bhante, mahāpathaviyā so hetu, yena hetunā mahāpathavī bhāyeyya vā tāseyya vā”ti.",
  "mil5.4.9:3.5": "“Evameva kho, mahārāja, natthi arahantānaṃ so hetu, yena hetunā arahanto bhāyeyyuṃ vā tāseyyuṃ vā.",
  "mil5.4.9:4.1": "Bhāyati nu, mahārāja, girisikharaṃ chindante vā bhindante vā patante vā agginā dahante vā”ti?",
  "mil5.4.9:4.2": "“Na hi, bhante”ti.",
  "mil5.4.9:4.3": "“Kena kāraṇena, mahārājā”ti?",
  "mil5.4.9:4.4": "“Natthi, bhante, girisikharassa so hetu, yena hetunā girisikharaṃ bhāyeyya vā tāseyya vā”ti.",
  "mil5.4.9:4.5": "“Evameva kho, mahārāja, natthi arahantānaṃ so hetu, yena hetunā arahanto bhāyeyyuṃ vā tāseyyuṃ vā.",
  "mil5.4.9:5.1": "Yadipi, mahārāja, lokadhātusatasahassesu ye keci sattanikāyapariyāpannā sabbepi te sattihatthā ekaṃ arahantaṃ upadhāvitvā tāseyyuṃ, na bhaveyya arahato cittassa kiñci aññathattaṃ.",
  "mil5.4.9:5.2": "Kiṃkāraṇaṃ?",
  "mil5.4.9:5.3": "Aṭṭhānamanavakāsatāya.",
  "mil5.4.9:6.1": "Api ca, mahārāja, tesaṃ khīṇāsavānaṃ evaṃ cetoparivitakko ahosi ‘ajja naravarapavare jinavaravasabhe nagaravaramanuppaviṭṭhe vīthiyā dhanapālako hatthī āpatissati, asaṃsayamatidevadevaṃ upaṭṭhāko na pariccajissati, yadi mayaṃ sabbepi bhagavantaṃ na pariccajissāma, ānandassa guṇo pākaṭo na bhavissati, na heva ca tathāgataṃ samupagamissati hatthināgo, handa mayaṃ apagacchāma, evamidaṃ mahato janakāyassa kilesabandhanamokkho bhavissati, ānandassa ca guṇo pākaṭo bhavissatī’ti.",
  "mil5.4.9:6.2": "Evaṃ te arahanto ānisaṃsaṃ disvā disāvidisaṃ pakkantā”ti.",
  "mil5.4.9:6.3": "“Suvibhatto, bhante nāgasena, pañho, evametaṃ natthi arahantānaṃ bhayaṃ vā santāso vā, ānisaṃsaṃ disvā arahanto pakkantā disāvidisan”ti.",
  "mil5.4.9:7.1": "Arahantaabhāyanapañho navamo."
}