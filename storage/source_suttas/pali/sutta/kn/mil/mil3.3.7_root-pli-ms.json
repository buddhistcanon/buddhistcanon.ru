{
  "mil3.3.7:0.1": "Milindapañha",
  "mil3.3.7:0.2": "Vicāravagga",
  "mil3.3.7:0.3": "7. Cakkhuviññāṇādipañha",
  "mil3.3.7:1.1": "Rājā āha—",
  "mil3.3.7:1.2": "“bhante nāgasena, yattha cakkhuviññāṇaṃ uppajjati, tattha manoviññāṇampi uppajjatī”ti?",
  "mil3.3.7:1.3": "“Āma, mahārāja, yattha cakkhuviññāṇaṃ uppajjati, tattha manoviññāṇampi uppajjatī”ti.",
  "mil3.3.7:2.1": "“Kiṃ nu kho, bhante nāgasena, paṭhamaṃ cakkhuviññāṇaṃ uppajjati, pacchā manoviññāṇaṃ, udāhu manoviññāṇaṃ paṭhamaṃ uppajjati, pacchā cakkhuviññāṇan”ti?",
  "mil3.3.7:2.2": "“Paṭhamaṃ, mahārāja, cakkhuviññāṇaṃ uppajjati, pacchā manoviññāṇan”ti.",
  "mil3.3.7:3.1": "“Kiṃ nu kho, bhante nāgasena, cakkhuviññāṇaṃ manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, udāhu manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha uppajjissāmī’”ti?",
  "mil3.3.7:3.2": "“Na hi, mahārāja, anālāpo tesaṃ aññamaññehī”ti.",
  "mil3.3.7:4.1": "“Kathaṃ, bhante nāgasena, yattha cakkhuviññāṇaṃ uppajjati, tattha manoviññāṇampi uppajjatī”ti?",
  "mil3.3.7:4.2": "“Ninnattā ca, mahārāja, dvārattā ca ciṇṇattā ca samudācaritattā cā”ti.",
  "mil3.3.7:5.1": "“Kathaṃ, bhante nāgasena, ninnattā yattha cakkhuviññāṇaṃ uppajjati, tattha manoviññāṇampi uppajjati?",
  "mil3.3.7:5.2": "Opammaṃ karohī”ti.",
  "mil3.3.7:5.3": "“Taṃ kiṃ maññasi, mahārāja, deve vassante katamena udakaṃ gaccheyyā”ti?",
  "mil3.3.7:5.4": "“Yena, bhante, ninnaṃ, tena gaccheyyā”ti.",
  "mil3.3.7:5.5": "“Athāparena samayena devo vasseyya, katamena taṃ udakaṃ gaccheyyā”ti.",
  "mil3.3.7:5.6": "“Yena, bhante, purimaṃ udakaṃ gataṃ, tampi tena gaccheyyā”ti.",
  "mil3.3.7:6.1": "“Kiṃ nu kho, mahārāja, purimaṃ udakaṃ pacchimaṃ udakaṃ āṇāpeti ‘yenāhaṃ gacchāmi, tvampi tena gacchāhī’ti, pacchimaṃ vā udakaṃ purimaṃ udakaṃ āṇāpeti ‘yena tvaṃ gacchissasi, ahampi tena gacchissāmī’”ti.",
  "mil3.3.7:6.2": "“Na hi, bhante, anālāpo tesaṃ aññamaññehi, ninnattā gacchantī”ti.",
  "mil3.3.7:6.3": "“Evameva kho, mahārāja, ninnattā yattha cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha uppajjissāmī’ti, anālāpo tesaṃ aññamaññehi, ninnattā uppajjantī”ti.",
  "mil3.3.7:7.1": "“Kathaṃ, bhante nāgasena, dvārattā yattha cakkhuviññāṇaṃ uppajjati, tattha manoviññāṇampi uppajjati?",
  "mil3.3.7:7.2": "Opammaṃ karohī”ti.",
  "mil3.3.7:7.3": "“Taṃ kiṃ maññasi, mahārāja, rañño paccantimaṃ nagaraṃ assa daḷhapākāratoraṇaṃ ekadvāraṃ, tato puriso nikkhamitukāmo bhaveyya, katamena nikkhameyyā”ti?",
  "mil3.3.7:7.4": "“Dvārena, bhante, nikkhameyyā”ti.",
  "mil3.3.7:7.5": "“Athāparo puriso nikkhamitukāmo bhaveyya, katamena so nikkhameyyā”ti?",
  "mil3.3.7:7.6": "“Yena, bhante, purimo puriso nikkhanto, sopi tena nikkhameyyā”ti.",
  "mil3.3.7:8.1": "“Kiṃ nu kho, mahārāja, purimo puriso pacchimaṃ purisaṃ āṇāpeti ‘yenāhaṃ gacchāmi, tvampi tena gacchāhī’ti, pacchimo vā puriso purimaṃ purisaṃ āṇāpeti ‘yena tvaṃ gacchissasi, ahampi tena gacchissāmī’”ti.",
  "mil3.3.7:8.2": "“Na hi, bhante, anālāpo tesaṃ aññamaññehi, dvārattā gacchantī”ti.",
  "mil3.3.7:8.3": "“Evameva kho, mahārāja, dvārattā yattha cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha uppajjissāmī’ti, anālāpo tesaṃ aññamaññehi, dvārattā uppajjantī”ti.",
  "mil3.3.7:9.1": "“Kathaṃ, bhante nāgasena, ciṇṇattā yattha cakkhuviññāṇaṃ uppajjati, tattha manoviññāṇampi uppajjati?",
  "mil3.3.7:9.2": "Opammaṃ karohī”ti.",
  "mil3.3.7:9.3": "“Taṃ kiṃ maññasi, mahārāja, paṭhamaṃ ekaṃ sakaṭaṃ gaccheyya, atha dutiyaṃ sakaṭaṃ katamena gaccheyyā”ti?",
  "mil3.3.7:9.4": "“Yena, bhante, purimaṃ sakaṭaṃ gataṃ, tampi tena gaccheyyā”ti.",
  "mil3.3.7:10.1": "“Kiṃ nu kho, mahārāja, purimaṃ sakaṭaṃ pacchimaṃ sakaṭaṃ āṇāpeti ‘yenāhaṃ gacchāmi, tvampi tena gacchāhī’ti, pacchimaṃ vā sakaṭaṃ purimaṃ sakaṭaṃ āṇāpeti ‘yena tvaṃ gacchissasi, ahampi tena gacchissāmī’”ti.",
  "mil3.3.7:10.2": "“Na hi, bhante, anālāpo tesaṃ aññamaññehi, ciṇṇattā gacchantī”ti.",
  "mil3.3.7:10.3": "“Evameva kho, mahārāja, ciṇṇattā yattha cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha uppajjissāmī’ti, anālāpo tesaṃ aññamaññehi, ciṇṇattā uppajjantī”ti.",
  "mil3.3.7:11.1": "“Kathaṃ, bhante nāgasena, samudācaritattā yattha cakkhuviññāṇaṃ uppajjati, tattha manoviññāṇampi uppajjati?",
  "mil3.3.7:11.2": "Opammaṃ karohī”ti.",
  "mil3.3.7:11.3": "“Yathā, mahārāja, muddāgaṇanāsaṅkhyālekhāsippaṭṭhānesu ādikammikassa dandhāyanā bhavati, athāparena samayena nisammakiriyāya samudācaritattā adandhāyanā bhavati.",
  "mil3.3.7:11.4": "Evameva kho, mahārāja, samudācaritattā yattha cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha uppajjissāmī’ti, anālāpo tesaṃ aññamaññehi, samudācaritattā uppajjantī”ti.",
  "mil3.3.7:12.1": "“Bhante nāgasena, yattha sotaviññāṇaṃ uppajjati, tattha manoviññāṇampi uppajjatīti …pe…",
  "mil3.3.7:12.2": "yattha ghānaviññāṇaṃ uppajjati … yattha jivhāviññāṇaṃ uppajjati … yattha kāyaviññāṇaṃ uppajjati, tattha manoviññāṇampi uppajjatī”ti?",
  "mil3.3.7:12.3": "“Āma, mahārāja, yattha kāyaviññāṇaṃ uppajjati, tattha manoviññāṇampi uppajjatī”ti.",
  "mil3.3.7:13.1": "“Kiṃ nu kho, bhante nāgasena, paṭhamaṃ kāyaviññāṇaṃ uppajjati, pacchā manoviññāṇaṃ, udāhu manoviññāṇaṃ paṭhamaṃ uppajjati, pacchā kāyaviññāṇan”ti?",
  "mil3.3.7:13.2": "“Kāyaviññāṇaṃ, mahārāja, paṭhamaṃ uppajjati, pacchā manoviññāṇan”ti.",
  "mil3.3.7:14.1": "“Kiṃ nu kho, bhante nāgasena …pe…",
  "mil3.3.7:14.2": "anālāpo tesaṃ aññamaññehi, samudācaritattā uppajjantī”ti.",
  "mil3.3.7:15.1": "“Kallosi, bhante nāgasenā”ti.",
  "mil3.3.7:16.1": "Cakkhuviññāṇādipañho sattamo."
}