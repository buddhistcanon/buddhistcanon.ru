{
  "mil7.6.5:0.1": "Milindapañha",
  "mil7.6.5:0.2": "Opammakathāpañha",
  "mil7.6.5:0.3": "Sīhavagga",
  "mil7.6.5:0.4": "5. Ulūkaṅgapañha",
  "mil7.6.5:1.1": "“Bhante nāgasena, ‘ulūkassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.6.5:1.2": "“Yathā, mahārāja, ulūko kākehi paṭiviruddho, rattiṃ kākasaṅghaṃ gantvā bahūpi kāke hanati;",
  "mil7.6.5:1.3": "evameva kho, mahārāja, yoginā yogāvacarena aññāṇena paṭiviruddho kātabbo, ekena raho nisīditvā aññāṇaṃ sampamadditabbaṃ, mūlato chinditabbaṃ.",
  "mil7.6.5:1.4": "Idaṃ, mahārāja, ulūkassa paṭhamaṃ aṅgaṃ gahetabbaṃ.",
  "mil7.6.5:2.1": "Puna caparaṃ, mahārāja, ulūko suppaṭisallīno hoti;",
  "mil7.6.5:2.2": "evameva kho, mahārāja, yoginā yogāvacarena paṭisallānārāmena bhavitabbaṃ paṭisallānaratena.",
  "mil7.6.5:2.3": "Idaṃ, mahārāja, ulūkassa dutiyaṃ aṅgaṃ gahetabbaṃ.",
  "mil7.6.5:2.4": "Bhāsitampetaṃ, mahārāja, bhagavatā devātidevena saṃyuttanikāyavare—",
  "mil7.6.5:3.1": "‘Idha, bhikkhave, bhikkhu paṭisallānārāmo paṭisallānarato “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānātī’”ti.",
  "mil7.6.5:4.1": "Ulūkaṅgapañho pañcamo."
}