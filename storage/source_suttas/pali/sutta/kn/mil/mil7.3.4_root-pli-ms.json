{
  "mil7.3.4:0.1": "Milindapañha",
  "mil7.3.4:0.2": "Opammakathāpañha",
  "mil7.3.4:0.3": "Samuddavagga",
  "mil7.3.4:0.4": "4. Sālakalyāṇikaṅgapañha",
  "mil7.3.4:1.1": "“Bhante nāgasena, ‘sālakalyāṇikāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.3.4:1.2": "“Yathā, mahārāja, sālakalyāṇikā nāma antopathaviyaṃyeva abhivaḍḍhati hatthasatampi bhiyyopi;",
  "mil7.3.4:1.3": "evameva kho, mahārāja, yoginā yogāvacarena cattāri sāmaññaphalāni catasso paṭisambhidā chaḷabhiññāyo kevalañca samaṇadhammaṃ suññāgāreyeva paripūrayitabbaṃ.",
  "mil7.3.4:1.4": "Idaṃ, mahārāja, sālakalyāṇikāya ekaṃ aṅgaṃ gahetabbaṃ.",
  "mil7.3.4:1.5": "Bhāsitampetaṃ, mahārāja, therena rāhulena—",
  "mil7.3.4:2.1": "‘Sālakalyāṇikā nāma,",
  "mil7.3.4:2.2": "pādapo dharaṇīruho;",
  "mil7.3.4:2.3": "Antopathaviyaṃyeva,",
  "mil7.3.4:2.4": "satahatthopi vaḍḍhati.",
  "mil7.3.4:3.1": "Yathā kālamhi sampatte,",
  "mil7.3.4:3.2": "paripākena so dumo;",
  "mil7.3.4:3.3": "Uggañchitvāna ekāhaṃ,",
  "mil7.3.4:3.4": "satahatthopi vaḍḍhati.",
  "mil7.3.4:4.1": "Evamevāhaṃ mahāvīra,",
  "mil7.3.4:4.2": "sālakalyāṇikā viya;",
  "mil7.3.4:4.3": "Abbhantare suññāgāre,",
  "mil7.3.4:4.4": "dhammato abhivaḍḍhayin’”ti.",
  "mil7.3.4:5.1": "Sālakalyāṇikaṅgapañho catuttho."
}