{
  "mil3.7.5:0.1": "Milindapañha",
  "mil3.7.5:0.2": "Arūpadhammavavatthānavagga",
  "mil3.7.5:0.3": "5. Dvinnaṃlokuppannānaṃsamakabhāvapañha",
  "mil3.7.5:1.1": "Rājā āha—",
  "mil3.7.5:1.2": "“bhante nāgasena, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, ko cirataraṃ ko sīghataran”ti?",
  "mil3.7.5:1.3": "“Samakaṃ, mahārājā”ti.",
  "mil3.7.5:2.1": "“Opammaṃ karohī”ti.",
  "mil3.7.5:2.2": "“Kuhiṃ pana, mahārāja, tava jātanagaran”ti?",
  "mil3.7.5:2.3": "“Atthi, bhante, kalasigāmo nāma, tatthāhaṃ jāto”ti.",
  "mil3.7.5:2.4": "“Kīva dūro, mahārāja, ito kalasigāmo hotī”ti.",
  "mil3.7.5:2.5": "“Dvimattāni, bhante, yojanasatānī”ti.",
  "mil3.7.5:2.6": "“Kīva dūraṃ, mahārāja, ito kasmīraṃ hotī”ti?",
  "mil3.7.5:2.7": "“Dvādasa, bhante, yojanānī”ti.",
  "mil3.7.5:2.8": "“Iṅgha tvaṃ, mahārāja, kalasigāmaṃ cintehī”ti.",
  "mil3.7.5:2.9": "“Cintito, bhante”ti.",
  "mil3.7.5:2.10": "“Iṅgha tvaṃ, mahārāja, kasmīraṃ cintehī”ti.",
  "mil3.7.5:2.11": "“Cintitaṃ, bhante”ti.",
  "mil3.7.5:2.12": "“Katamaṃ nu kho, mahārāja, cirena cintitaṃ, katamaṃ sīghataran”ti?",
  "mil3.7.5:2.13": "“Samakaṃ, bhante”ti.",
  "mil3.7.5:2.14": "“Evameva kho, mahārāja, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, samakaṃyeva uppajjantī”ti.",
  "mil3.7.5:3.1": "“Bhiyyo opammaṃ karohī”ti.",
  "mil3.7.5:3.2": "“Taṃ kiṃ maññasi, mahārāja, dve sakuṇā ākāsena gaccheyyuṃ, tesu eko ucce rukkhe nisīdeyya, eko nīce rukkhe nisīdeyya, tesaṃ samakaṃ patiṭṭhitānaṃ katamassa chāyā paṭhamataraṃ pathaviyaṃ patiṭṭhaheyya, katamassa chāyā cirena pathaviyaṃ patiṭṭhaheyyā”ti?",
  "mil3.7.5:3.3": "“Samakaṃ, bhante”ti.",
  "mil3.7.5:3.4": "“Evameva kho, mahārāja, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, samakaṃyeva uppajjantī”ti.",
  "mil3.7.5:4.1": "“Kallosi, bhante nāgasenā”ti.",
  "mil3.7.5:5.1": "Dvinnaṃ lokuppannānaṃ samakabhāvapañho pañcamo."
}