{
  "mil7.5.5:0.1": "Milindapañha",
  "mil7.5.5:0.2": "Opammakathāpañha",
  "mil7.5.5:0.3": "Upacikāvagga",
  "mil7.5.5:0.4": "5. Nakulaṅgapañha",
  "mil7.5.5:1.1": "“Bhante nāgasena, ‘nakulassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.5.5:1.2": "“Yathā, mahārāja, nakulo uragamupagacchanto bhesajjena kāyaṃ paribhāvetvā uragamupagacchati gahetuṃ;",
  "mil7.5.5:1.3": "evameva kho, mahārāja, yoginā yogāvacarena kodhāghātabahulaṃ kalahaviggahavivādavirodhābhibhūtaṃ lokamupagacchantena mettābhesajjena mānasaṃ anulimpitabbaṃ.",
  "mil7.5.5:1.4": "Idaṃ, mahārāja, nakulassa ekaṃ aṅgaṃ gahetabbaṃ.",
  "mil7.5.5:1.5": "Bhāsitampetaṃ, mahārāja, therena sāriputtena dhammasenāpatinā—",
  "mil7.5.5:2.1": "‘Tasmā sakaṃ paresampi,",
  "mil7.5.5:2.2": "kātabbā mettabhāvanā;",
  "mil7.5.5:2.3": "Mettacittena pharitabbaṃ,",
  "mil7.5.5:2.4": "etaṃ buddhāna sāsanan’”ti.",
  "mil7.5.5:3.1": "Nakulaṅgapañho pañcamo."
}