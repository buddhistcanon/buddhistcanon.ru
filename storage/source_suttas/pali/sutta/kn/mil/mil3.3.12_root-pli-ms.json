{
  "mil3.3.12:0.1": "Milindapañha",
  "mil3.3.12:0.2": "Vicāravagga",
  "mil3.3.12:0.3": "12. Viññāṇalakkhaṇapañha",
  "mil3.3.12:1.1": "“Bhante nāgasena, kiṃlakkhaṇaṃ viññāṇan”ti?",
  "mil3.3.12:1.2": "“Vijānanalakkhaṇaṃ, mahārāja, viññāṇan”ti.",
  "mil3.3.12:2.1": "“Opammaṃ karohī”ti.",
  "mil3.3.12:2.2": "“Yathā, mahārāja, nagaraguttiko majjhe nagarasiṅghāṭake nisinno passeyya puratthimadisato purisaṃ āgacchantaṃ, passeyya dakkhiṇadisato purisaṃ āgacchantaṃ, passeyya pacchimadisato purisaṃ āgacchantaṃ, passeyya uttaradisato purisaṃ āgacchantaṃ;",
  "mil3.3.12:2.3": "evameva kho, mahārāja, yañca puriso cakkhunā rūpaṃ passati, taṃ viññāṇena vijānāti.",
  "mil3.3.12:2.4": "Yañca sotena saddaṃ suṇāti, taṃ viññāṇena vijānāti.",
  "mil3.3.12:2.5": "Yañca ghānena gandhaṃ ghāyati, taṃ viññāṇena vijānāti.",
  "mil3.3.12:2.6": "Yañca jivhāya rasaṃ sāyati, taṃ viññāṇena vijānāti.",
  "mil3.3.12:2.7": "Yañca kāyena phoṭṭhabbaṃ phusati, taṃ viññāṇena vijānāti, yañca manasā dhammaṃ vijānāti, taṃ viññāṇena vijānāti.",
  "mil3.3.12:2.8": "Evaṃ kho, mahārāja, vijānanalakkhaṇaṃ viññāṇan”ti.",
  "mil3.3.12:3.1": "“Kallosi, bhante nāgasenā”ti.",
  "mil3.3.12:4.1": "Viññāṇalakkhaṇapañho dvādasamo."
}