{
  "mil7.5.8:0.1": "Milindapañha",
  "mil7.5.8:0.2": "Opammakathāpañha",
  "mil7.5.8:0.3": "Upacikāvagga",
  "mil7.5.8:0.4": "8. Gorūpaṅgapañha",
  "mil7.5.8:1.1": "“Bhante nāgasena, ‘gorūpassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti?",
  "mil7.5.8:1.2": "“Yathā, mahārāja, gorūpo sakaṃ gehaṃ na vijahati;",
  "mil7.5.8:1.3": "evameva kho, mahārāja, yoginā yogāvacarena sako kāyo na vijahitabbo ‘aniccucchādanaparimaddanabhedanavikiraṇaviddhaṃsanadhammo ayaṃ kāyo’ti.",
  "mil7.5.8:1.4": "Idaṃ, mahārāja, gorūpassa paṭhamaṃ aṅgaṃ gahetabbaṃ.",
  "mil7.5.8:2.1": "Puna caparaṃ, mahārāja, gorūpo ādinnadhuro sukhadukkhena dhuraṃ vahati;",
  "mil7.5.8:2.2": "evameva kho, mahārāja, yoginā yogāvacarena ādinnabrahmacariyena sukhadukkhena yāva jīvitapariyādānā āpāṇakoṭikaṃ brahmacariyaṃ caritabbaṃ.",
  "mil7.5.8:2.3": "Idaṃ, mahārāja, gorūpassa dutiyaṃ aṅgaṃ gahetabbaṃ.",
  "mil7.5.8:3.1": "Puna caparaṃ, mahārāja, gorūpo chandena ghāyamāno pānīyaṃ pivati;",
  "mil7.5.8:3.2": "evameva kho, mahārāja, yoginā yogāvacarena ācariyupajjhāyānaṃ anusiṭṭhi chandena pemena pasādena ghāyamānena paṭiggahetabbā.",
  "mil7.5.8:3.3": "Idaṃ, mahārāja, gorūpassa tatiyaṃ aṅgaṃ gahetabbaṃ.",
  "mil7.5.8:4.1": "Puna caparaṃ, mahārāja, gorūpo yena kenaci vāhiyamāno vahati;",
  "mil7.5.8:4.2": "evameva kho, mahārāja, yoginā yogāvacarena theranavamajjhimabhikkhūnampi gihiupāsakassāpi ovādānusāsanī sirasā sampaṭicchitabbā.",
  "mil7.5.8:4.3": "Idaṃ, mahārāja, gorūpassa catutthaṃ aṅgaṃ gahetabbaṃ.",
  "mil7.5.8:4.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.5.8:5.1": "‘Tadahu pabbajito santo,",
  "mil7.5.8:5.2": "jātiyā sattavassiko;",
  "mil7.5.8:5.3": "Sopi maṃ anusāseyya,",
  "mil7.5.8:5.4": "sampaṭicchāmi matthake.",
  "mil7.5.8:6.1": "Tibbaṃ chandañca pemañca,",
  "mil7.5.8:6.2": "tasmiṃ disvā upaṭṭhape;",
  "mil7.5.8:6.3": "Ṭhapeyyācariyaṭṭhāne,",
  "mil7.5.8:6.4": "sakkacca naṃ punappunan’”ti.",
  "mil7.5.8:7.1": "Gorūpaṅgapañho aṭṭhamo."
}