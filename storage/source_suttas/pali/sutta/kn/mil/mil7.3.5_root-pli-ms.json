{
  "mil7.3.5:0.1": "Milindapañha",
  "mil7.3.5:0.2": "Opammakathāpañha",
  "mil7.3.5:0.3": "Samuddavagga",
  "mil7.3.5:0.4": "5. Nāvaṅgapañha",
  "mil7.3.5:1.1": "“Bhante nāgasena, ‘nāvāya tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.3.5:1.2": "“Yathā, mahārāja, nāvā bahuvidhadārusaṅghāṭasamavāyena bahumpi janaṃ tārayati;",
  "mil7.3.5:1.3": "evameva kho, mahārāja, yoginā yogāvacarena ācārasīlaguṇavattappaṭivattabahuvidhadhammasaṅghāṭasamavāyena sadevako loko tārayitabbo.",
  "mil7.3.5:1.4": "Idaṃ, mahārāja, nāvāya paṭhamaṃ aṅgaṃ gahetabbaṃ.",
  "mil7.3.5:2.1": "Puna caparaṃ, mahārāja, nāvā bahuvidhaūmitthanitavegavisaṭamāvaṭṭavegaṃ sahati;",
  "mil7.3.5:2.2": "evameva kho, mahārāja, yoginā yogāvacarena bahuvidhakilesaūmivegaṃ lābhasakkārayasasilokapūjanavandanā parakulesu nindāpasaṃsāsukhadukkhasammānanavimānanabahuvidhadosaūmivegañca sahitabbaṃ.",
  "mil7.3.5:2.3": "Idaṃ, mahārāja, nāvāya dutiyaṃ aṅgaṃ gahetabbaṃ.",
  "mil7.3.5:3.1": "Puna caparaṃ, mahārāja, nāvā aparimitamanantamapāramakkhobhitagambhīre mahatimahāghose timitimiṅgalamakaramacchagaṇākule mahatimahāsamudde carati;",
  "mil7.3.5:3.2": "evameva kho, mahārāja, yoginā yogāvacarena tiparivaṭṭadvādasākāracatusaccābhisamayappaṭivedhe mānasaṃ sañcārayitabbaṃ.",
  "mil7.3.5:3.3": "Idaṃ, mahārāja, nāvāya tatiyaṃ aṅgaṃ gahetabbaṃ.",
  "mil7.3.5:3.4": "Bhāsitampetaṃ, mahārāja, bhagavatā devātidevena saṃyuttanikāyavare saccasaṃyutte—",
  "mil7.3.5:4.1": "‘Vitakkentā ca kho tumhe, bhikkhave, “idaṃ dukkhan”ti vitakkeyyātha, “ayaṃ dukkhasamudayo”ti vitakkeyyātha, “ayaṃ dukkhanirodho”ti vitakkeyyātha, “ayaṃ dukkhanirodhagāminī paṭipadā”ti vitakkeyyāthā’”ti.",
  "mil7.3.5:5.1": "Nāvaṅgapañho pañcamo."
}