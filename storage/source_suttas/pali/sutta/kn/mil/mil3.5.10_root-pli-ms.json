{
  "mil3.5.10:0.1": "Milindapañha",
  "mil3.5.10:0.2": "Buddhavagga",
  "mil3.5.10:0.3": "10. Buddhanidassanapañha",
  "mil3.5.10:1.1": "Rājā āha—",
  "mil3.5.10:1.2": "“bhante nāgasena, buddho atthī”ti?",
  "mil3.5.10:1.3": "“Āma, mahārāja, bhagavā atthī”ti.",
  "mil3.5.10:1.4": "“Sakkā pana, bhante nāgasena, buddho nidassetuṃ idha vā idha vā”ti?",
  "mil3.5.10:1.5": "“Parinibbuto, mahārāja, bhagavā anupādisesāya nibbānadhātuyā, na sakkā bhagavā nidassetuṃ ‘idha vā idha vā’”ti.",
  "mil3.5.10:2.1": "“Opammaṃ karohī”ti.",
  "mil3.5.10:2.2": "“Taṃ kiṃ maññasi, mahārāja, mahato aggikkhandhassa jalamānassa yā acci atthaṅgatā, sakkā sā acci dassetuṃ ‘idha vā idha vā’”ti?",
  "mil3.5.10:2.3": "“Na hi, bhante, niruddhā sā acci appaññattiṃ gatā”ti.",
  "mil3.5.10:2.4": "“Evameva kho, mahārāja, bhagavā anupādisesāya nibbānadhātuyā parinibbuto atthaṅgato, na sakkā bhagavā nidassetuṃ ‘idha vā idha vā’ti, dhammakāyena pana kho, mahārāja, sakkā bhagavā nidassetuṃ.",
  "mil3.5.10:2.5": "Dhammo hi, mahārāja, bhagavatā desito”ti.",
  "mil3.5.10:3.1": "“Kallosi, bhante nāgasenā”ti.",
  "mil3.5.10:4.1": "Buddhanidassanapañho dasamo.",
  "mil3.5.10:5.1": "Buddhavaggo pañcamo.",
  "mil3.5.10:6.1": "Imasmiṃ vagge dasa pañhā."
}