{
  "mil5.2.2:0.1": "Milindapañha",
  "mil5.2.2:0.2": "Meṇḍakapañha",
  "mil5.2.2:0.3": "Abhejjavagga",
  "mil5.2.2:0.4": "2. Abyākaraṇīyapañha",
  "mil5.2.2:1.1": "“Bhante nāgasena, bhāsitampetaṃ bhagavatā—",
  "mil5.2.2:1.2": "‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṃ puṭṭho na byākāsi.",
  "mil5.2.2:1.3": "Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā.",
  "mil5.2.2:1.4": "Yadi, bhante nāgasena, bhagavatā bhaṇitaṃ—",
  "mil5.2.2:1.5": "‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṃ.",
  "mil5.2.2:1.6": "Yadi jānantena na byākataṃ, tena hi atthi tathāgatassa dhammesu ācariyamuṭṭhi.",
  "mil5.2.2:1.7": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.2.2:2.1": "“Bhāsitampetaṃ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena.",
  "mil5.2.2:2.2": "Cattārimāni, mahārāja, pañhabyākaraṇāni.",
  "mil5.2.2:2.3": "Katamāni cattāri?",
  "mil5.2.2:2.4": "Ekaṃsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti.",
  "mil5.2.2:3.1": "Katamo ca, mahārāja, ekaṃsabyākaraṇīyo pañho?",
  "mil5.2.2:3.2": "‘Rūpaṃ aniccan’ti ekaṃsabyākaraṇīyo pañho,",
  "mil5.2.2:3.3": "‘vedanā aniccā’ti …pe…",
  "mil5.2.2:3.4": "‘saññā aniccā’ti …pe…",
  "mil5.2.2:3.5": "‘saṅkhārā aniccā’ti …pe…",
  "mil5.2.2:3.6": "‘viññāṇaṃ aniccan’ti ekaṃsabyākaraṇīyo pañho, ayaṃ ekaṃsabyākaraṇīyo pañho.",
  "mil5.2.2:4.1": "Katamo vibhajjabyākaraṇīyo pañho?",
  "mil5.2.2:4.2": "‘Aniccaṃ pana rūpan’ti vibhajjabyākaraṇīyo pañho,",
  "mil5.2.2:4.3": "‘aniccā pana vedanā’ti …pe…",
  "mil5.2.2:4.4": "‘aniccā pana saññā’ti …pe…",
  "mil5.2.2:4.5": "‘aniccā pana saṅkhārā’ti …pe…",
  "mil5.2.2:4.6": "‘aniccaṃ pana viññāṇan’ti vibhajjabyākaraṇīyo pañho, ayaṃ vibhajjabyākaraṇīyo pañho.",
  "mil5.2.2:5.1": "Katamo paṭipucchābyākaraṇīyo pañho?",
  "mil5.2.2:5.2": "‘Kiṃ nu kho cakkhunā sabbaṃ vijānātī’ti ayaṃ paṭipucchābyākaraṇīyo pañho.",
  "mil5.2.2:6.1": "Katamo ṭhapanīyo pañho?",
  "mil5.2.2:6.2": "‘Sassato loko’ti ṭhapanīyo pañho,",
  "mil5.2.2:6.3": "‘asassato loko’ti,",
  "mil5.2.2:6.4": "‘antavā loko’ti,",
  "mil5.2.2:6.5": "‘anantavā loko’ti,",
  "mil5.2.2:6.6": "‘antavā ca anantavā ca loko’ti,",
  "mil5.2.2:6.7": "‘nevantavā nānantavā loko’ti,",
  "mil5.2.2:6.8": "‘taṃ jīvaṃ taṃ sarīran’ti,",
  "mil5.2.2:6.9": "‘aññaṃ jīvaṃ aññaṃ sarīran’ti,",
  "mil5.2.2:6.10": "‘hoti tathāgato paraṃ maraṇā’ti,",
  "mil5.2.2:6.11": "‘na hoti tathāgato paraṃ maraṇā’ti,",
  "mil5.2.2:6.12": "‘hoti ca na ca hoti tathāgato paraṃ maraṇā’ti,",
  "mil5.2.2:6.13": "‘neva hoti na na hoti tathāgato paraṃ maraṇā’ti ṭhapanīyo pañho,",
  "mil5.2.2:6.14": "ayaṃ ṭhapanīyo pañho.",
  "mil5.2.2:7.1": "Bhagavā, mahārāja, therassa mālukyaputtassa taṃ ṭhapanīyaṃ pañhaṃ na byākāsi.",
  "mil5.2.2:7.2": "So pana pañho kiṃkāraṇā ṭhapanīyo?",
  "mil5.2.2:7.3": "Na tassa dīpanāya hetu vā kāraṇaṃ vā atthi, tasmā so pañho ṭhapanīyo.",
  "mil5.2.2:7.4": "Natthi buddhānaṃ bhagavantānaṃ akāraṇamahetukaṃ giramudīraṇan”ti.",
  "mil5.2.2:7.5": "“Sādhu, bhante nāgasena, evametaṃ tathā sampaṭicchāmī”ti.",
  "mil5.2.2:8.1": "Abyākaraṇīyapañho dutiyo."
}