{
  "mil7.4.7:0.1": "Milindapañha",
  "mil7.4.7:0.2": "Opammakathāpañha",
  "mil7.4.7:0.3": "Pathavīvagga",
  "mil7.4.7:0.4": "7. Candaṅgapañha",
  "mil7.4.7:1.1": "“Bhante nāgasena, ‘candassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.4.7:1.2": "“Yathā, mahārāja, cando sukkapakkhe udayanto uttaruttariṃ vaḍḍhati;",
  "mil7.4.7:1.3": "evameva kho, mahārāja, yoginā yogāvacarena ācārasīlaguṇavattappaṭipattiyā āgamādhigame paṭisallāne satipaṭṭhāne indriyesu guttadvāratāya bhojane mattaññutāya jāgariyānuyoge uttaruttariṃ vaḍḍhitabbaṃ.",
  "mil7.4.7:1.4": "Idaṃ, mahārāja, candassa paṭhamaṃ aṅgaṃ gahetabbaṃ.",
  "mil7.4.7:2.1": "Puna caparaṃ, mahārāja, cando uḷārādhipati;",
  "mil7.4.7:2.2": "evameva kho, mahārāja, yoginā yogāvacarena uḷārena chandādhipatinā bhavitabbaṃ.",
  "mil7.4.7:2.3": "Idaṃ, mahārāja, candassa dutiyaṃ aṅgaṃ gahetabbaṃ.",
  "mil7.4.7:3.1": "Puna caparaṃ, mahārāja, cando nisāya carati;",
  "mil7.4.7:3.2": "evameva kho, mahārāja, yoginā yogāvacarena pavivittena bhavitabbaṃ.",
  "mil7.4.7:3.3": "Idaṃ, mahārāja, candassa tatiyaṃ aṅgaṃ gahetabbaṃ.",
  "mil7.4.7:4.1": "Puna caparaṃ, mahārāja, cando vimānaketu;",
  "mil7.4.7:4.2": "evameva kho, mahārāja, yoginā yogāvacarena sīlaketunā bhavitabbaṃ.",
  "mil7.4.7:4.3": "Idaṃ, mahārāja, candassa catutthaṃ aṅgaṃ gahetabbaṃ.",
  "mil7.4.7:5.1": "Puna caparaṃ, mahārāja, cando āyācitapatthito udeti;",
  "mil7.4.7:5.2": "evameva kho, mahārāja, yoginā yogāvacarena āyācitapatthitena kulāni upasaṅkamitabbāni.",
  "mil7.4.7:5.3": "Idaṃ, mahārāja, candassa pañcamaṃ aṅgaṃ gahetabbaṃ.",
  "mil7.4.7:5.4": "Bhāsitampetaṃ, mahārāja, bhagavatā devātidevena saṃyuttanikāyavare ‘candūpamā, bhikkhave, kulāni upasaṅkamatha, apakasseva kāyaṃ apakassa cittaṃ niccanavakā kulesu appagabbhā’”ti.",
  "mil7.4.7:6.1": "Candaṅgapañho sattamo."
}