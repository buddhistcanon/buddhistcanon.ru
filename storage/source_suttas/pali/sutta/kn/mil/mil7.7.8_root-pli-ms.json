{
  "mil7.7.8:0.1": "Milindapañha",
  "mil7.7.8:0.2": "Opammakathāpañha",
  "mil7.7.8:0.3": "Makkaṭakavagga",
  "mil7.7.8:0.4": "8. Māgavikaṅgapañha",
  "mil7.7.8:1.1": "“Bhante nāgasena, ‘māgavikassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti?",
  "mil7.7.8:1.2": "“Yathā, mahārāja, māgaviko appamiddho hoti;",
  "mil7.7.8:1.3": "evameva kho, mahārāja, yoginā yogāvacarena appamiddhena bhavitabbaṃ.",
  "mil7.7.8:1.4": "Idaṃ, mahārāja, māgavikassa paṭhamaṃ aṅgaṃ gahetabbaṃ.",
  "mil7.7.8:2.1": "Puna caparaṃ, mahārāja, māgaviko migesuyeva cittaṃ upanibandhati;",
  "mil7.7.8:2.2": "evameva kho, mahārāja, yoginā yogāvacarena ārammaṇesuyeva cittaṃ upanibandhitabbaṃ.",
  "mil7.7.8:2.3": "Idaṃ, mahārāja, māgavikassa dutiyaṃ aṅgaṃ gahetabbaṃ.",
  "mil7.7.8:3.1": "Puna caparaṃ, mahārāja, māgaviko kālaṃ kammassa jānāti;",
  "mil7.7.8:3.2": "evameva kho, mahārāja, yoginā yogāvacarena paṭisallānassa kālo jānitabbo ‘ayaṃ kālo paṭisallānassa, ayaṃ kālo nikkhamanāyā’ti.",
  "mil7.7.8:3.3": "Idaṃ, mahārāja, māgavikassa tatiyaṃ aṅgaṃ gahetabbaṃ.",
  "mil7.7.8:4.1": "Puna caparaṃ, mahārāja, māgaviko migaṃ disvā hāsamabhijaneti ‘imaṃ lacchāmī’ti;",
  "mil7.7.8:4.2": "evameva kho, mahārāja, yoginā yogāvacarena ārammaṇe abhiramitabbaṃ, hāsamabhijanetabbaṃ ‘uttariṃ visesamadhigacchissāmī’ti.",
  "mil7.7.8:4.3": "Idaṃ, mahārāja, māgavikassa catutthaṃ aṅgaṃ gahetabbaṃ.",
  "mil7.7.8:4.4": "Bhāsitampetaṃ, mahārāja, therena mogharājena—",
  "mil7.7.8:5.1": "‘Ārammaṇe labhitvāna,",
  "mil7.7.8:5.2": "Pahitattena bhikkhunā;",
  "mil7.7.8:5.3": "Bhiyyo hāso janetabbo,",
  "mil7.7.8:5.4": "Adhigacchissāmi uttarin’”ti.",
  "mil7.7.8:6.1": "Māgavikaṅgapañho aṭṭhamo."
}