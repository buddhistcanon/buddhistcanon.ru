{
  "mil7.8.3:0.1": "Milindapañha",
  "mil7.8.3:0.2": "Opammakathāpañha",
  "mil7.8.3:0.3": "Kumbhavagga",
  "mil7.8.3:0.4": "3. Chattaṅgapañha",
  "mil7.8.3:1.1": "“Bhante nāgasena, ‘chattassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.8.3:1.2": "“Yathā, mahārāja, chattaṃ upari muddhani carati;",
  "mil7.8.3:1.3": "evameva kho, mahārāja, yoginā yogāvacarena kilesānaṃ upari muddhani carena bhavitabbaṃ.",
  "mil7.8.3:1.4": "Idaṃ, mahārāja, chattassa paṭhamaṃ aṅgaṃ gahetabbaṃ.",
  "mil7.8.3:2.1": "Puna caparaṃ, mahārāja, chattaṃ muddhanupatthambhaṃ hoti;",
  "mil7.8.3:2.2": "evameva kho, mahārāja, yoginā yogāvacarena yoniso manasikārupatthambhena bhavitabbaṃ.",
  "mil7.8.3:2.3": "Idaṃ, mahārāja, chattassa dutiyaṃ aṅgaṃ gahetabbaṃ.",
  "mil7.8.3:3.1": "Puna caparaṃ, mahārāja, chattaṃ vātātapameghavuṭṭhiyo paṭihanati;",
  "mil7.8.3:3.2": "evameva kho, mahārāja, yoginā yogāvacarena nānāvidhadiṭṭhiputhusamaṇabrāhmaṇānaṃ matavāta-tividhaggisantāpakilesavuṭṭhiyo paṭihantabbā.",
  "mil7.8.3:3.3": "Idaṃ, mahārāja, chattassa tatiyaṃ aṅgaṃ gahetabbaṃ.",
  "mil7.8.3:3.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.8.3:4.1": "‘Yathāpi chattaṃ vipulaṃ,",
  "mil7.8.3:4.2": "acchiddaṃ thirasaṃhitaṃ;",
  "mil7.8.3:4.3": "Vātātapaṃ nivāreti,",
  "mil7.8.3:4.4": "mahatī meghavuṭṭhiyo.",
  "mil7.8.3:5.1": "Tatheva buddhaputtopi,",
  "mil7.8.3:5.2": "sīlachattadharo suci;",
  "mil7.8.3:5.3": "Kilesavuṭṭhiṃ vāreti,",
  "mil7.8.3:5.4": "santāpatividhaggayo’”ti.",
  "mil7.8.3:6.1": "Chattaṅgapañho tatiyo."
}