{
  "mil6.3.7:0.1": "Milindapañha",
  "mil6.3.7:0.2": "Anumānapañha",
  "mil6.3.7:0.3": "Vessantaravagga",
  "mil6.3.7:0.4": "7. Cetiyapāṭihāriyapañha",
  "mil6.3.7:1.1": "“Bhante nāgasena, sabbesaṃ parinibbutānaṃ cetiye pāṭihīraṃ hoti, udāhu ekaccānaṃyeva hotī”ti?",
  "mil6.3.7:1.2": "“Ekaccānaṃ, mahārāja, hoti, ekaccānaṃ na hotī”ti.",
  "mil6.3.7:1.3": "“Katamesaṃ, bhante, hoti, katamesaṃ na hotī”ti?",
  "mil6.3.7:1.4": "“Tiṇṇannaṃ, mahārāja, aññatarassa adhiṭṭhānā parinibbutassa cetiye pāṭihīraṃ hoti.",
  "mil6.3.7:1.5": "Katamesaṃ tiṇṇannaṃ?",
  "mil6.3.7:1.6": "Idha, mahārāja, arahā devamanussānaṃ anukampāya tiṭṭhantova adhiṭṭhāti ‘evaṃnāma cetiye pāṭihīraṃ hotū’ti, tassa adhiṭṭhānavasena cetiye pāṭihīraṃ hoti, evaṃ arahato adhiṭṭhānavasena parinibbutassa cetiye pāṭihīraṃ hoti.",
  "mil6.3.7:2.1": "Puna caparaṃ, mahārāja, devatā manussānaṃ anukampāya parinibbutassa cetiye pāṭihīraṃ dassenti ‘iminā pāṭihīrena saddhammo niccasampaggahito bhavissati, manussā ca pasannā kusalena abhivaḍḍhissantī’ti, evaṃ devatānaṃ adhiṭṭhānavasena parinibbutassa cetiye pāṭihīraṃ hoti.",
  "mil6.3.7:3.1": "Puna caparaṃ, mahārāja, itthī vā puriso vā saddho pasanno paṇḍito byatto medhāvī buddhisampanno yoniso cintayitvā gandhaṃ vā mālaṃ vā dussaṃ vā aññataraṃ vā kiñci adhiṭṭhahitvā cetiye ukkhipati ‘evaṃnāma hotū’ti, tassapi adhiṭṭhānavasena parinibbutassa cetiye pāṭihīraṃ hoti, evaṃ manussānaṃ adhiṭṭhānavasena parinibbutassa cetiye pāṭihīraṃ hoti.",
  "mil6.3.7:4.1": "Imesaṃ kho, mahārāja, tiṇṇannaṃ aññatarassa adhiṭṭhānavasena parinibbutassa cetiye pāṭihīraṃ hoti.",
  "mil6.3.7:5.1": "Yadi, mahārāja, tesaṃ adhiṭṭhānaṃ na hoti, khīṇāsavassapi chaḷabhiññassa cetovasippattassa cetiye pāṭihīraṃ na hoti, asatipi, mahārāja, pāṭihīre caritaṃ disvā suparisuddhaṃ okappetabbaṃ niṭṭhaṃ gantabbaṃ saddahitabbaṃ ‘suparinibbuto ayaṃ buddhaputto’”ti.",
  "mil6.3.7:5.2": "“Sādhu, bhante nāgasena, evametaṃ tathā sampaṭicchāmī”ti.",
  "mil6.3.7:6.1": "Cetiyapāṭihāriyapañho sattamo."
}