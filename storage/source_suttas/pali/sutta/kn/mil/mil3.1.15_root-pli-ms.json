{
  "mil3.1.15:0.1": "Milindapañha",
  "mil3.1.15:0.2": "Mahāvagga",
  "mil3.1.15:0.3": "15. Paññālakkhaṇapañha",
  "mil3.1.15:1.1": "Rājā āha—",
  "mil3.1.15:1.2": "“bhante nāgasena, kiṃlakkhaṇā paññā”ti?",
  "mil3.1.15:1.3": "“Pubbeva kho, mahārāja, mayā vuttaṃ—",
  "mil3.1.15:1.4": "‘chedanalakkhaṇā paññā’ti, api ca obhāsanalakkhaṇā paññā”ti.",
  "mil3.1.15:1.5": "“Kathaṃ, bhante, obhāsanalakkhaṇā paññā”ti?",
  "mil3.1.15:1.6": "“Paññā, mahārāja, uppajjamānā avijjandhakāraṃ vidhameti, vijjobhāsaṃ janeti, ñāṇālokaṃ vidaṃseti, ariyasaccāni pākaṭāni karoti.",
  "mil3.1.15:1.7": "Tato yogāvacaro ‘aniccan’ti vā ‘dukkhan’ti vā ‘anattā’ti vā sammappaññāya passatī”ti.",
  "mil3.1.15:2.1": "“Opammaṃ karohī”ti.",
  "mil3.1.15:2.2": "“Yathā, mahārāja, puriso andhakāre gehe padīpaṃ paveseyya, paviṭṭho padīpo andhakāraṃ vidhameti, obhāsaṃ janeti, ālokaṃ vidaṃseti, rūpāni pākaṭāni karoti;",
  "mil3.1.15:2.3": "evameva kho, mahārāja, paññā uppajjamānā avijjandhakāraṃ vidhameti, vijjobhāsaṃ janeti, ñāṇālokaṃ vidaṃseti, ariyasaccāni pākaṭāni karoti.",
  "mil3.1.15:2.4": "Tato yogāvacaro ‘aniccan’ti vā ‘dukkhan’ti vā ‘anattā’ti vā sammappaññāya passati.",
  "mil3.1.15:2.5": "Evaṃ kho, mahārāja, obhāsanalakkhaṇā paññā”ti.",
  "mil3.1.15:3.1": "“Kallosi, bhante nāgasenā”ti.",
  "mil3.1.15:4.1": "Paññālakkhaṇapañho pannarasamo."
}