{
  "mil3.3.2:0.1": "Milindapañha",
  "mil3.3.2:0.2": "Vicāravagga",
  "mil3.3.2:0.3": "2. Purimakoṭipañha",
  "mil3.3.2:1.1": "Rājā āha—",
  "mil3.3.2:1.2": "“bhante nāgasena, yaṃ panetaṃ brūsi ‘purimā koṭi na paññāyatī’ti, tassa opammaṃ karohī”ti.",
  "mil3.3.2:1.3": "“Yathā, mahārāja, puriso parittaṃ bījaṃ pathaviyaṃ nikkhipeyya, tato aṅkuro uṭṭhahitvā anupubbena vuḍḍhiṃ virūḷhiṃ vepullaṃ āpajjitvā phalaṃ dadeyya.",
  "mil3.3.2:1.4": "Tato bījaṃ gahetvā puna ropeyya, tatopi aṅkuro uṭṭhahitvā anupubbena vuḍḍhiṃ virūḷhiṃ vepullaṃ āpajjitvā phalaṃ dadeyya.",
  "mil3.3.2:1.5": "Evametissā santatiyā atthi anto”ti?",
  "mil3.3.2:1.6": "“Natthi, bhante”ti.",
  "mil3.3.2:1.7": "“Evameva kho, mahārāja, addhānassāpi purimā koṭi na paññāyatī”ti.",
  "mil3.3.2:2.1": "“Bhiyyo opammaṃ karohī”ti.",
  "mil3.3.2:2.2": "“Yathā, mahārāja, kukkuṭiyā aṇḍaṃ bhaveyya, aṇḍato kukkuṭī kukkuṭiyā aṇḍanti.",
  "mil3.3.2:2.3": "Evametissā santatiyā atthi anto”ti?",
  "mil3.3.2:2.4": "“Natthi, bhante”ti.",
  "mil3.3.2:2.5": "“Evameva kho, mahārāja, addhānassāpi purimā koṭi na paññāyatī”ti.",
  "mil3.3.2:3.1": "“Bhiyyo opammaṃ karohī”ti.",
  "mil3.3.2:3.2": "Thero pathaviyā cakkaṃ likhitvā milindaṃ rājānaṃ etadavoca—",
  "mil3.3.2:3.3": "“atthi, mahārāja, imassa cakkassa anto”ti?",
  "mil3.3.2:3.4": "“Natthi, bhante”ti.",
  "mil3.3.2:3.5": "“Evameva kho, mahārāja, imāni cakkāni vuttāni bhagavatā ‘cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā kammaṃ, kammato puna cakkhuṃ jāyatī’ti.",
  "mil3.3.2:3.6": "Evametissā santatiyā atthi anto”ti?",
  "mil3.3.2:3.7": "“Natthi, bhante”ti.",
  "mil3.3.2:4.1": "“‘Sotañca paṭicca sadde ca …pe…",
  "mil3.3.2:4.2": "manañca paṭicca dhamme ca uppajjati manoviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā kammaṃ, kammato puna mano jāyatī’ti.",
  "mil3.3.2:4.3": "Evametissā santatiyā atthi anto”ti?",
  "mil3.3.2:4.4": "“Natthi, bhante”ti.",
  "mil3.3.2:4.5": "“Evameva kho, mahārāja, addhānassāpi purimā koṭi na paññāyatī”ti.",
  "mil3.3.2:5.1": "“Kallosi, bhante nāgasenā”ti.",
  "mil3.3.2:6.1": "Purimakoṭipañho dutiyo."
}