{
  "mil7.3.9:0.1": "Milindapañha",
  "mil7.3.9:0.2": "Opammakathāpañha",
  "mil7.3.9:0.3": "Samuddavagga",
  "mil7.3.9:0.4": "9. Kammakāraṅgapañha",
  "mil7.3.9:1.1": "“Bhante nāgasena, ‘kammakārassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.3.9:1.2": "“Yathā, mahārāja, kammakāro evaṃ cintayati ‘bhatako ahaṃ imāya nāvāya kammaṃ karomi, imāyāhaṃ nāvāya vāhasā bhattavetanaṃ labhāmi, na me pamādo karaṇīyo, appamādena me ayaṃ nāvā vāhetabbā’ti;",
  "mil7.3.9:1.3": "evameva kho, mahārāja, yoginā yogāvacarena evaṃ cintayitabbaṃ ‘imaṃ kho ahaṃ cātumahābhūtikaṃ kāyaṃ sammasanto satataṃ samitaṃ appamatto upaṭṭhitassati sato sampajāno samāhito ekaggacitto jātijarābyādhimaraṇasokaparidevadukkhadomanassupāyāsehi parimuccissāmīti appamādo me karaṇīyo’ti.",
  "mil7.3.9:1.4": "Idaṃ, mahārāja, kammakārassa ekaṃ aṅgaṃ gahetabbaṃ.",
  "mil7.3.9:1.5": "Bhāsitampetaṃ, mahārāja, therena sāriputtena dhammasenāpatinā—",
  "mil7.3.9:2.1": "‘Kāyaṃ imaṃ sammasatha,",
  "mil7.3.9:2.2": "parijānātha punappunaṃ;",
  "mil7.3.9:2.3": "Kāye sabhāvaṃ disvāna,",
  "mil7.3.9:2.4": "dukkhassantaṃ karissathā’”ti.",
  "mil7.3.9:3.1": "Kammakāraṅgapañho navamo."
}