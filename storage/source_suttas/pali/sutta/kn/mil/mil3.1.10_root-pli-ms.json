{
  "mil3.1.10:0.1": "Milindapañha",
  "mil3.1.10:0.2": "Mahāvagga",
  "mil3.1.10:0.3": "10. Sampasādanalakkhaṇasaddhāpañha",
  "mil3.1.10:1.1": "Rājā āha—",
  "mil3.1.10:1.2": "“bhante nāgasena, kiṃlakkhaṇā saddhā”ti?",
  "mil3.1.10:1.3": "“Sampasādanalakkhaṇā ca, mahārāja, saddhā, sampakkhandanalakkhaṇā cā”ti.",
  "mil3.1.10:1.4": "“Kathaṃ, bhante, sampasādanalakkhaṇā saddhā”ti?",
  "mil3.1.10:1.5": "“Saddhā kho, mahārāja, uppajjamānā nīvaraṇe vikkhambheti, vinīvaraṇaṃ cittaṃ hoti acchaṃ vippasannaṃ anāvilaṃ.",
  "mil3.1.10:1.6": "Evaṃ kho, mahārāja, sampasādanalakkhaṇā saddhā”ti.",
  "mil3.1.10:2.1": "“Opammaṃ karohī”ti.",
  "mil3.1.10:2.2": "“Yathā, mahārāja, rājā cakkavattī caturaṅginiyā senāya saddhiṃ addhānamaggappaṭipanno parittaṃ udakaṃ tareyya, taṃ udakaṃ hatthīhi ca assehi ca rathehi ca pattīhi ca khubhitaṃ bhaveyya āvilaṃ luḷitaṃ kalalībhūtaṃ.",
  "mil3.1.10:2.3": "Uttiṇṇo ca rājā cakkavattī manusse āṇāpeyya ‘pānīyaṃ, bhaṇe, āharatha, pivissāmī’ti, rañño ca udakappasādako maṇi bhaveyya.",
  "mil3.1.10:2.4": "‘Evaṃ, devā’ti kho te manussā rañño cakkavattissa paṭissutvā taṃ udakappasādakaṃ maṇiṃ udake pakkhipeyyuṃ, tasmiṃ udake pakkhittamatte saṅkhasevālapaṇakaṃ vigaccheyya, kaddamo ca sannisīdeyya, acchaṃ bhaveyya udakaṃ vippasannaṃ anāvilaṃ.",
  "mil3.1.10:2.5": "Tato rañño cakkavattissa pānīyaṃ upanāmeyyuṃ ‘pivatu, deva, pānīyan’ti.",
  "mil3.1.10:3.1": "Yathā, mahārāja, udakaṃ, evaṃ cittaṃ daṭṭhabbaṃ, yathā te manussā, evaṃ yogāvacaro daṭṭhabbo, yathā saṅkhasevālapaṇakaṃ kaddamo ca, evaṃ kilesā daṭṭhabbā.",
  "mil3.1.10:3.2": "Yathā udakappasādako maṇi, evaṃ saddhā daṭṭhabbā, yathā udakappasādake maṇimhi udake pakkhittamatte saṅkhasevālapaṇakaṃ vigaccheyya, kaddamo ca sannisīdeyya, acchaṃ bhaveyya udakaṃ vippasannaṃ anāvilaṃ;",
  "mil3.1.10:3.3": "evameva kho, mahārāja, saddhā uppajjamānā nīvaraṇe vikkhambheti, vinīvaraṇaṃ cittaṃ hoti acchaṃ vippasannaṃ anāvilaṃ.",
  "mil3.1.10:3.4": "Evaṃ kho, mahārāja, sampasādanalakkhaṇā saddhā”ti.",
  "mil3.1.10:4.1": "“Kallosi, bhante nāgasenā”ti.",
  "mil3.1.10:5.1": "Sampasādanalakkhaṇasaddhāpañho dasamo."
}