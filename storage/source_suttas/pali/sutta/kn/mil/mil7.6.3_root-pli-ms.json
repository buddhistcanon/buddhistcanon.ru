{
  "mil7.6.3:0.1": "Milindapañha",
  "mil7.6.3:0.2": "Opammakathāpañha",
  "mil7.6.3:0.3": "Sīhavagga",
  "mil7.6.3:0.4": "3. Peṇāhikaṅgapañha",
  "mil7.6.3:1.1": "“Bhante nāgasena, ‘peṇāhikāya dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.6.3:1.2": "“Yathā, mahārāja, peṇāhikā sakapatimhi usūyāya chāpake na posayati;",
  "mil7.6.3:1.3": "evameva kho, mahārāja, yoginā yogāvacarena sakamane kilese uppanne usūyāyitabbaṃ, satipaṭṭhānena sammāsaṃvarasusire pakkhipitvā manodvāre kāyagatāsati bhāvetabbā.",
  "mil7.6.3:1.4": "Idaṃ, mahārāja, peṇāhikāya paṭhamaṃ aṅgaṃ gahetabbaṃ.",
  "mil7.6.3:2.1": "Puna caparaṃ, mahārāja, peṇāhikā pavane divasaṃ gocaraṃ caritvā sāyaṃ pakkhigaṇaṃ upeti attano guttiyā;",
  "mil7.6.3:2.2": "evameva kho, mahārāja, yoginā yogāvacarena ekakena pavivekaṃ sevitabbaṃ saṃyojanaparimuttiyā, tatra ratiṃ alabhamānena upavādabhayaparirakkhaṇāya saṃghaṃ osaritvā saṃgharakkhitena vasitabbaṃ.",
  "mil7.6.3:2.3": "Idaṃ, mahārāja, peṇāhikāya dutiyaṃ aṅgaṃ gahetabbaṃ.",
  "mil7.6.3:2.4": "Bhāsitampetaṃ, mahārāja, brahmunā sahampatinā bhagavato santike—",
  "mil7.6.3:3.1": "‘Sevetha pantāni senāsanāni,",
  "mil7.6.3:3.2": "Careyya saṃyojanavippamokkhā;",
  "mil7.6.3:3.3": "Sace ratiṃ nādhigaccheyya tattha,",
  "mil7.6.3:3.4": "Saṃghe vase rakkhitatto satīmā’”ti.",
  "mil7.6.3:4.1": "Peṇāhikaṅgapañho tatiyo."
}