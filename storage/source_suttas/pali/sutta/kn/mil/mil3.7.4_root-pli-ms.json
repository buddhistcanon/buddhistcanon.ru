{
  "mil3.7.4:0.1": "Milindapañha",
  "mil3.7.4:0.2": "Arūpadhammavavatthānavagga",
  "mil3.7.4:0.3": "4. Brahmalokapañha",
  "mil3.7.4:1.1": "Rājā āha—",
  "mil3.7.4:1.2": "“bhante nāgasena, kīvadūro ito brahmaloko”ti?",
  "mil3.7.4:1.3": "“Dūro kho, mahārāja, ito brahmaloko kūṭāgāramattā silā tamhā patitā ahorattena aṭṭhacattālīsayojanasahassāni bhassamānā catūhi māsehi pathaviyaṃ patiṭṭhaheyyā”ti.",
  "mil3.7.4:2.1": "“Bhante nāgasena, tumhe evaṃ bhaṇatha—",
  "mil3.7.4:2.2": "‘seyyathāpi balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "mil3.7.4:2.3": "evameva iddhimā bhikkhu cetovasippatto jambudīpe antarahito brahmaloke pātubhaveyyā’ti etaṃ vacanaṃ na saddahāmi, evaṃ atisīghaṃ tāva bahūni yojanasatāni gacchissatī”ti.",
  "mil3.7.4:3.1": "Thero āha—",
  "mil3.7.4:3.2": "“kuhiṃ pana, mahārāja, tava jātabhūmī”ti?",
  "mil3.7.4:3.3": "“Atthi, bhante, alasando nāma dīpo, tatthāhaṃ jāto”ti.",
  "mil3.7.4:3.4": "“Kīva dūro, mahārāja, ito alasando hotī”ti?",
  "mil3.7.4:3.5": "“Dvimattāni, bhante, yojanasatānī”ti.",
  "mil3.7.4:3.6": "“Abhijānāsi nu tvaṃ, mahārāja, tattha kiñcideva karaṇīyaṃ karitvā saritā”ti?",
  "mil3.7.4:3.7": "“Āma, bhante, sarāmī”ti.",
  "mil3.7.4:3.8": "“Lahuṃ kho tvaṃ, mahārāja, gatosi dvimattāni yojanasatānī”ti.",
  "mil3.7.4:4.1": "“Kallosi, bhante nāgasenā”ti.",
  "mil3.7.4:5.1": "Brahmalokapañho catuttho."
}