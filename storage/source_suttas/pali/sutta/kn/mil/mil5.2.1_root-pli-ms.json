{
  "mil5.2.1:0.1": "Milindapañha",
  "mil5.2.1:0.2": "Meṇḍakapañha",
  "mil5.2.1:0.3": "Abhejjavagga",
  "mil5.2.1:0.4": "1. Khuddānukhuddakapañha",
  "mil5.2.1:1.1": "“Bhante nāgasena, bhāsitampetaṃ bhagavatā—",
  "mil5.2.1:1.2": "‘abhiññāyāhaṃ, bhikkhave, dhammaṃ desemi no anabhiññāyā’ti.",
  "mil5.2.1:1.3": "Puna ca vinayapaññattiyā evaṃ bhaṇitaṃ—",
  "mil5.2.1:1.4": "‘ākaṅkhamāno, ānanda, saṃgho mamaccayena khuddānukhuddakāni sikkhāpadāni samūhanatū’ti.",
  "mil5.2.1:1.5": "Kiṃ nu kho, bhante nāgasena, khuddānukhuddakāni sikkhāpadāni duppaññattāni, udāhu avatthusmiṃ ajānitvā paññattāni, yaṃ bhagavā attano accayena khuddānukhuddakāni sikkhāpadāni samūhanāpeti?",
  "mil5.2.1:1.6": "Yadi, bhante nāgasena, bhagavatā bhaṇitaṃ—",
  "mil5.2.1:1.7": "‘abhiññāyāhaṃ, bhikkhave, dhammaṃ desemi no anabhiññāyā’ti, tena hi ‘ākaṅkhamāno, ānanda, saṃgho mamaccayena khuddānukhuddakāni sikkhāpadāni samūhanatū’ti yaṃ vacanaṃ, taṃ micchā.",
  "mil5.2.1:1.8": "Yadi tathāgatena vinayapaññattiyā evaṃ bhaṇitaṃ—",
  "mil5.2.1:1.9": "‘ākaṅkhamāno, ānanda, saṃgho mamaccayena khuddānukhuddakāni sikkhāpadāni samūhanatū’ti tena hi ‘abhiññāyāhaṃ, bhikkhave, dhammaṃ desemi no anabhiññāyā’ti tampi vacanaṃ micchā.",
  "mil5.2.1:1.10": "Ayampi ubhato koṭiko pañho sukhumo nipuṇo gambhīro sugambhīro dunnijjhāpayo, so tavānuppatto, tattha te ñāṇabalavipphāraṃ dassehī”ti.",
  "mil5.2.1:2.1": "“Bhāsitampetaṃ, mahārāja, bhagavatā ‘abhiññāyāhaṃ, bhikkhave, dhammaṃ desemi no anabhiññāyā’ti, vinayapaññattiyāpi evaṃ bhaṇitaṃ—",
  "mil5.2.1:2.2": "‘ākaṅkhamāno, ānanda, saṃgho mamaccayena khuddānukhuddakāni sikkhāpadāni samūhanatū’ti, taṃ pana, mahārāja, tathāgato bhikkhū vīmaṃsamāno āha—",
  "mil5.2.1:2.3": "‘ukkalessanti nu kho mama sāvakā mayā vissajjāpīyamānā mamaccayena khuddānukhuddakāni sikkhāpadāni, udāhu ādiyissantī’ti.",
  "mil5.2.1:3.1": "Yathā, mahārāja, cakkavattī rājā putte evaṃ vadeyya ‘ayaṃ kho, tātā, mahājanapado sabbadisāsu sāgarapariyanto, dukkaro, tātā, tāvatakena balena dhāretuṃ, etha tumhe, tātā, mamaccayena paccante paccante dese pajahathā’ti.",
  "mil5.2.1:3.2": "Api nu kho te, mahārāja, kumārā pituaccayena hatthagate janapade sabbe te paccante paccante dese muñceyyun”ti?",
  "mil5.2.1:3.3": "“Na hi, bhante, rājato, bhante, luddhatarā kumārā rajjalobhena taduttariṃ diguṇatiguṇaṃ janapadaṃ pariggaṇheyyuṃ, kiṃ pana te hatthagataṃ janapadaṃ muñceyyun”ti?",
  "mil5.2.1:3.4": "“Evameva kho, mahārāja, tathāgato bhikkhū vīmaṃsamāno evamāha—",
  "mil5.2.1:3.5": "‘ākaṅkhamāno, ānanda, saṃgho mamaccayena khuddānukhuddakāni sikkhāpadāni samūhanatū’ti.",
  "mil5.2.1:3.6": "Dukkhaparimuttiyā, mahārāja, buddhaputtā dhammalobhena aññampi uttariṃ diyaḍḍhasikkhāpadasataṃ gopeyyuṃ, kiṃ pana pakatipaññattaṃ sikkhāpadaṃ muñceyyun”ti?",
  "mil5.2.1:4.1": "“Bhante nāgasena, yaṃ bhagavā āha—",
  "mil5.2.1:4.2": "‘khuddānukhuddakāni sikkhāpadānī’ti, etthāyaṃ jano sammūḷho vimatijāto adhikato saṃsayapakkhando.",
  "mil5.2.1:4.3": "Katamāni tāni khuddakāni sikkhāpadāni, katamāni anukhuddakāni sikkhāpadānī”ti?",
  "mil5.2.1:4.4": "“Dukkaṭaṃ, mahārāja, khuddakaṃ sikkhāpadaṃ, dubbhāsitaṃ anukhuddakaṃ sikkhāpadaṃ, imāni dve khuddānukhuddakāni sikkhāpadāni, pubbakehipi, mahārāja, mahātherehi ettha vimati uppāditā, tehipi ekajjhaṃ na kato dhammasaṇṭhitipariyāye bhagavatā eso pañho upadiṭṭho”ti.",
  "mil5.2.1:4.5": "“Ciranikkhittaṃ, bhante nāgasena, jinarahassaṃ ajjetarahi loke vivaṭaṃ pākaṭaṃ katan”ti.",
  "mil5.2.1:5.1": "Khuddānukhuddakapañho paṭhamo."
}