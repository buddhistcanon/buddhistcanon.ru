{
  "mil7.4.6:0.1": "Milindapañha",
  "mil7.4.6:0.2": "Opammakathāpañha",
  "mil7.4.6:0.3": "Pathavīvagga",
  "mil7.4.6:0.4": "6. Ākāsaṅgapañha",
  "mil7.4.6:1.1": "“Bhante nāgasena, ‘ākāsassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.4.6:1.2": "“Yathā, mahārāja, ākāso sabbaso agayho;",
  "mil7.4.6:1.3": "evameva kho, mahārāja, yoginā yogāvacarena sabbaso kilesehi agayhena bhavitabbaṃ.",
  "mil7.4.6:1.4": "Idaṃ, mahārāja, ākāsassa paṭhamaṃ aṅgaṃ gahetabbaṃ.",
  "mil7.4.6:2.1": "Puna caparaṃ, mahārāja, ākāso isitāpasabhūtadijagaṇānusañcarito;",
  "mil7.4.6:2.2": "evameva kho, mahārāja, yoginā yogāvacarena ‘aniccaṃ dukkhaṃ anattā’ti saṅkhāresu mānasaṃ sañcārayitabbaṃ.",
  "mil7.4.6:2.3": "Idaṃ, mahārāja, ākāsassa dutiyaṃ aṅgaṃ gahetabbaṃ.",
  "mil7.4.6:3.1": "Puna caparaṃ, mahārāja, ākāso santāsanīyo;",
  "mil7.4.6:3.2": "evameva kho, mahārāja, yoginā yogāvacarena sabbabhavapaṭisandhīsu mānasaṃ ubbejayitabbaṃ, assādo na kātabbo.",
  "mil7.4.6:3.3": "Idaṃ, mahārāja, ākāsassa tatiyaṃ aṅgaṃ gahetabbaṃ.",
  "mil7.4.6:4.1": "Puna caparaṃ, mahārāja, ākāso ananto appamāṇo aparimeyyo;",
  "mil7.4.6:4.2": "evameva kho, mahārāja, yoginā yogāvacarena anantasīlena aparimitañāṇena bhavitabbaṃ.",
  "mil7.4.6:4.3": "Idaṃ, mahārāja, ākāsassa catutthaṃ aṅgaṃ gahetabbaṃ.",
  "mil7.4.6:5.1": "Puna caparaṃ, mahārāja, ākāso alaggo asatto appatiṭṭhito apalibuddho;",
  "mil7.4.6:5.2": "evameva kho, mahārāja, yoginā yogāvacarena kule gaṇe lābhe āvāse palibodhe paccaye sabbakilesesu ca sabbattha alaggena bhavitabbaṃ, anāsattena appatiṭṭhitena apalibuddhena bhavitabbaṃ.",
  "mil7.4.6:5.3": "Idaṃ, mahārāja, ākāsassa pañcamaṃ aṅgaṃ gahetabbaṃ.",
  "mil7.4.6:5.4": "Bhāsitampetaṃ, mahārāja, bhagavatā devātidevena sakaṃ puttaṃ rāhulaṃ ovadantena—",
  "mil7.4.6:6.1": "‘Seyyathāpi, rāhula, ākāso na katthaci patiṭṭhito;",
  "mil7.4.6:6.2": "evameva kho tvaṃ, rāhula, ākāsasamaṃ bhāvanaṃ bhāvehi.",
  "mil7.4.6:6.3": "Ākāsasamaṃ hi te, rāhula, bhāvanaṃ bhāvayato uppannā manāpāmanāpā phassā cittaṃ pariyādāya ṭhassantī’”ti.",
  "mil7.4.6:7.1": "Ākāsaṅgapañho chaṭṭho."
}