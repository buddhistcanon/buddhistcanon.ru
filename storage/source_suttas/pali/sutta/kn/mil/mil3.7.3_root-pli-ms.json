{
  "mil3.7.3:0.1": "Milindapañha",
  "mil3.7.3:0.2": "Arūpadhammavavatthānavagga",
  "mil3.7.3:0.3": "3. Dukkhappahānavāyamapañha",
  "mil3.7.3:1.1": "Rājā āha—",
  "mil3.7.3:1.2": "“bhante nāgasena, kiṃ tumhe atītassa dukkhassa pahānāya vāyamathā”ti?",
  "mil3.7.3:1.3": "“Na hi, mahārājā”ti.",
  "mil3.7.3:1.4": "“Kiṃ pana, bhante, anāgatassa dukkhassa pahānāya vāyamathā”ti?",
  "mil3.7.3:1.5": "“Na hi, mahārājā”ti.",
  "mil3.7.3:1.6": "“Kiṃ pana paccuppannassa dukkhassa pahānāya vāyamathā”ti?",
  "mil3.7.3:1.7": "“Na hi, mahārājā”ti.",
  "mil3.7.3:1.8": "“Yadi tumhe na atītassa dukkhassa pahānāya vāyamatha, na anāgatassa dukkhassa pahānāya vāyamatha, na paccuppannassa dukkhassa pahānāya vāyamatha, atha kimatthāya vāyamathā”ti.",
  "mil3.7.3:1.9": "Thero āha—",
  "mil3.7.3:1.10": "“‘kinti, mahārāja, idañca dukkhaṃ nirujjheyya, aññañca dukkhaṃ nuppajjeyyā’ti etadatthāya vāyamāmā”ti.",
  "mil3.7.3:2.1": "“Atthi pana te, bhante nāgasena, anāgataṃ dukkhan”ti?",
  "mil3.7.3:2.2": "“Natthi, mahārājā”ti.",
  "mil3.7.3:2.3": "“Tumhe kho, bhante nāgasena, atipaṇḍitā, ye tumhe asantānaṃ anāgatānaṃ dukkhānaṃ pahānāya vāyamathā”ti?",
  "mil3.7.3:2.4": "“Atthi pana te, mahārāja, keci paṭirājāno paccatthikā paccāmittā paccupaṭṭhitā hontī”ti?",
  "mil3.7.3:2.5": "“Āma, bhante, atthī”ti.",
  "mil3.7.3:2.6": "“Kiṃ nu kho, mahārāja, tadā tumhe parikhaṃ khaṇāpeyyātha, pākāraṃ cināpeyyātha gopuraṃ kārāpeyyātha, aṭṭālakaṃ kārāpeyyātha, dhaññaṃ atiharāpeyyāthā”ti?",
  "mil3.7.3:2.7": "“Na hi, bhante, paṭikacceva taṃ paṭiyattaṃ hotī”ti.",
  "mil3.7.3:2.8": "“Kiṃ tumhe, mahārāja, tadā hatthismiṃ sikkheyyātha, assasmiṃ sikkheyyātha, rathasmiṃ sikkheyyātha, dhanusmiṃ sikkheyyātha, tharusmiṃ sikkheyyāthā”ti?",
  "mil3.7.3:2.9": "“Na hi, bhante, paṭikacceva taṃ sikkhitaṃ hotī”ti.",
  "mil3.7.3:2.10": "“Kissatthāyā”ti?",
  "mil3.7.3:2.11": "“Anāgatānaṃ, bhante, bhayānaṃ paṭibāhanatthāyā”ti.",
  "mil3.7.3:2.12": "“Kiṃ nu kho, mahārāja, atthi anāgataṃ bhayan”ti?",
  "mil3.7.3:2.13": "“Natthi, bhante”ti.",
  "mil3.7.3:2.14": "“Tumhe ca kho, mahārāja, atipaṇḍitā, ye tumhe asantānaṃ anāgatānaṃ bhayānaṃ paṭibāhanatthāya paṭiyādethā”ti.",
  "mil3.7.3:3.1": "“Bhiyyo opammaṃ karohī”ti.",
  "mil3.7.3:3.2": "“Taṃ kiṃ maññasi, mahārāja, yadā tvaṃ pipāsito bhaveyyāsi, tadā tvaṃ udapānaṃ khaṇāpeyyāsi, pokkharaṇiṃ khaṇāpeyyāsi, taḷākaṃ khaṇāpeyyāsi ‘pānīyaṃ pivissāmī’”ti?",
  "mil3.7.3:3.3": "“Na hi, bhante, paṭikacceva taṃ paṭiyattaṃ hotī”ti.",
  "mil3.7.3:3.4": "“Kissatthāyā”ti?",
  "mil3.7.3:3.5": "“Anāgatānaṃ, bhante, pipāsānaṃ paṭibāhanatthāya paṭiyattaṃ hotī”ti.",
  "mil3.7.3:3.6": "“Atthi pana, mahārāja, anāgatā pipāsā”ti?",
  "mil3.7.3:3.7": "“Natthi, bhante”ti.",
  "mil3.7.3:3.8": "“Tumhe kho, mahārāja, atipaṇḍitā, ye tumhe asantānaṃ anāgatānaṃ pipāsānaṃ paṭibāhanatthāya taṃ paṭiyādethā”ti.",
  "mil3.7.3:4.1": "“Bhiyyo opammaṃ karohī”ti.",
  "mil3.7.3:4.2": "“Taṃ kiṃ maññasi, mahārāja, yadā tvaṃ bubhukkhito bhaveyyāsi, tadā tvaṃ khettaṃ kasāpeyyāsi, sāliṃ vapāpeyyāsi ‘bhattaṃ bhuñjissāmī’”ti?",
  "mil3.7.3:4.3": "“Na hi, bhante, paṭikacceva taṃ paṭiyattaṃ hotī”ti.",
  "mil3.7.3:4.4": "“Kissatthāyā”ti.",
  "mil3.7.3:4.5": "“Anāgatānaṃ, bhante, bubhukkhānaṃ paṭibāhanatthāyā”ti.",
  "mil3.7.3:4.6": "“Atthi pana, mahārāja, anāgatā bubhukkhā”ti?",
  "mil3.7.3:4.7": "“Natthi, bhante”ti.",
  "mil3.7.3:4.8": "“Tumhe kho, mahārāja, atipaṇḍitā, ye tumhe asantānaṃ anāgatānaṃ bubhukkhānaṃ paṭibāhanatthāya paṭiyādethā”ti.",
  "mil3.7.3:5.1": "“Kallosi, bhante nāgasenā”ti.",
  "mil3.7.3:6.1": "Dukkhappahānavāyamapañho tatiyo."
}