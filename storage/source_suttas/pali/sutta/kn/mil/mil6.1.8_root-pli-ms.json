{
  "mil6.1.8:0.1": "Milindapañha",
  "mil6.1.8:0.2": "Anumānapañha",
  "mil6.1.8:0.3": "Buddhavagga",
  "mil6.1.8:0.4": "8. Dussīlapañha",
  "mil6.1.8:1.1": "“Bhante nāgasena, gihidussīlassa ca samaṇadussīlassa ca ko viseso, kiṃ nānākaraṇaṃ, ubhopete samasamagatikā, ubhinnampi samasamo vipāko hoti, udāhu kiñci nānākāraṇaṃ atthī”ti?",
  "mil6.1.8:2.1": "“Dasayime, mahārāja, guṇā samaṇadussīlassa gihidussīlato visesena atirekā, dasahi ca kāraṇehi uttariṃ dakkhiṇaṃ visodheti.",
  "mil6.1.8:3.1": "Katame dasa guṇā samaṇadussīlassa gihidussīlato visesena atirekā?",
  "mil6.1.8:3.2": "Idha, mahārāja, samaṇadussīlo buddhe sagāravo hoti, dhamme sagāravo hoti, saṃghe sagāravo hoti, sabrahmacārīsu sagāravo hoti, uddesaparipucchāya vāyamati, savanabahulo hoti, bhinnasīlopi, mahārāja, dussīlo parisagato ākappaṃ upaṭṭhapeti, garahabhayā kāyikaṃ vācasikaṃ rakkhati, padhānābhimukhañcassa hoti cittaṃ, bhikkhusāmaññaṃ upagato hoti.",
  "mil6.1.8:3.3": "Karontopi, mahārāja, samaṇadussīlo pāpaṃ paṭicchannaṃ ācarati.",
  "mil6.1.8:3.4": "Yathā, mahārāja, itthī sapatikā nilīyitvā rahasseneva pāpamācarati;",
  "mil6.1.8:3.5": "evameva kho, mahārāja, karontopi samaṇadussīlo pāpaṃ paṭicchannaṃ ācarati.",
  "mil6.1.8:3.6": "Ime kho, mahārāja, dasa guṇā samaṇadussīlassa gihidussīlato visesena atirekā.",
  "mil6.1.8:4.1": "Katamehi dasahi kāraṇehi uttariṃ dakkhiṇaṃ visodheti?",
  "mil6.1.8:4.2": "Anavajjakavacadhāraṇatāyapi dakkhiṇaṃ visodheti, isisāmaññabhaṇḍuliṅgadhāraṇatopi dakkhiṇaṃ visodheti, saṃghasamayamanuppaviṭṭhatāyapi dakkhiṇaṃ visodheti, buddhadhammasaṃghasaraṇagatatāyapi dakkhiṇaṃ visodheti, padhānāsayaniketavāsitāyapi dakkhiṇaṃ visodheti, jinasāsanadharapariyesanatopi dakkhiṇaṃ visodheti, pavaradhammadesanatopi dakkhiṇaṃ visodheti, dhammadīpagatiparāyaṇatāyapi dakkhiṇaṃ visodheti, ‘aggo buddho’ti ekantaujudiṭṭhitāyapi dakkhiṇaṃ visodheti, uposathasamādānatopi dakkhiṇaṃ visodheti.",
  "mil6.1.8:4.3": "Imehi kho, mahārāja, dasahi kāraṇehi uttariṃ dakkhiṇaṃ visodheti.",
  "mil6.1.8:5.1": "Suvipannopi hi, mahārāja, samaṇadussīlo dāyakānaṃ dakkhiṇaṃ visodheti.",
  "mil6.1.8:5.2": "Yathā, mahārāja, udakaṃ subahalampi kalalakaddamarajojallaṃ apaneti;",
  "mil6.1.8:5.3": "evameva kho, mahārāja, suvipannopi samaṇadussīlo dāyakānaṃ dakkhiṇaṃ visodheti.",
  "mil6.1.8:6.1": "Yathā vā pana, mahārāja, uṇhodakaṃ sukudhitampi pajjalantaṃ mahantaṃ aggikkhandhaṃ nibbāpeti;",
  "mil6.1.8:6.2": "evameva kho, mahārāja, suvipannopi samaṇadussīlo dāyakānaṃ dakkhiṇaṃ visodheti.",
  "mil6.1.8:7.1": "Yathā vā pana, mahārāja, bhojanaṃ virasampi khudādubbalyaṃ apaneti;",
  "mil6.1.8:7.2": "evameva kho, mahārāja, suvipannopi samaṇadussīlo dāyakānaṃ dakkhiṇaṃ visodheti.",
  "mil6.1.8:8.1": "Bhāsitampetaṃ, mahārāja, tathāgatena devātidevena majjhimanikāyavaralañchake dakkhiṇavibhaṅge veyyākaraṇe—",
  "mil6.1.8:9.1": "‘Yo sīlavā dussīlesu dadāti dānaṃ,",
  "mil6.1.8:9.2": "Dhammena laddhaṃ supasannacitto;",
  "mil6.1.8:9.3": "Abhisaddahaṃ kammaphalaṃ uḷāraṃ,",
  "mil6.1.8:9.4": "Sā dakkhiṇā dāyakato visujjhatī’”ti.",
  "mil6.1.8:10.1": "“Acchariyaṃ, bhante nāgasena, abbhutaṃ, bhante nāgasena, tāvatakaṃ mayaṃ pañhaṃ apucchimha, taṃ tvaṃ opammehi kāraṇehi vibhāvento amatamadhuraṃ savanūpagaṃ akāsi.",
  "mil6.1.8:10.2": "Yathā nāma, bhante, sūdo vā sūdantevāsī vā tāvatakaṃ maṃsaṃ labhitvā nānāvidhehi sambhārehi sampādetvā rājūpabhogaṃ karoti;",
  "mil6.1.8:10.3": "evameva kho, bhante nāgasena, tāvatakaṃ mayaṃ pañhaṃ apucchimha, taṃ tvaṃ opammehi kāraṇehi vibhāvetvā amatamadhuraṃ savanūpagaṃ akāsī”ti.",
  "mil6.1.8:11.1": "Dussīlapañho aṭṭhamo."
}