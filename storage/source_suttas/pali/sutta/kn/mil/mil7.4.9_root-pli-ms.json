{
  "mil7.4.9:0.1": "Milindapañha",
  "mil7.4.9:0.2": "Opammakathāpañha",
  "mil7.4.9:0.3": "Pathavīvagga",
  "mil7.4.9:0.4": "9. Sakkaṅgapañha",
  "mil7.4.9:1.1": "“Bhante nāgasena, ‘sakkassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.4.9:1.2": "“Yathā, mahārāja, sakko ekantasukhasamappito;",
  "mil7.4.9:1.3": "evameva kho, mahārāja, yoginā yogāvacarena ekantapavivekasukhābhiratena bhavitabbaṃ.",
  "mil7.4.9:1.4": "Idaṃ, mahārāja, sakkassa paṭhamaṃ aṅgaṃ gahetabbaṃ.",
  "mil7.4.9:2.1": "Puna caparaṃ, mahārāja, sakko deve disvā paggaṇhāti, hāsamabhijaneti;",
  "mil7.4.9:2.2": "evameva kho, mahārāja, yoginā yogāvacarena kusalesu dhammesu alīnamatanditaṃ santaṃ mānasaṃ paggahetabbaṃ, hāsamabhijanetabbaṃ, uṭṭhahitabbaṃ ghaṭitabbaṃ vāyamitabbaṃ.",
  "mil7.4.9:2.3": "Idaṃ, mahārāja, sakkassa dutiyaṃ aṅgaṃ gahetabbaṃ.",
  "mil7.4.9:3.1": "Puna caparaṃ, mahārāja, sakkassa anabhirati nuppajjati;",
  "mil7.4.9:3.2": "evameva kho, mahārāja, yoginā yogāvacarena suññāgāre anabhirati na uppādetabbā.",
  "mil7.4.9:3.3": "Idaṃ, mahārāja, sakkassa tatiyaṃ aṅgaṃ gahetabbaṃ.",
  "mil7.4.9:3.4": "Bhāsitampetaṃ, mahārāja, therena subhūtinā—",
  "mil7.4.9:4.1": "‘Sāsane te mahāvīra,",
  "mil7.4.9:4.2": "yato pabbajito ahaṃ;",
  "mil7.4.9:4.3": "Nābhijānāmi uppannaṃ,",
  "mil7.4.9:4.4": "mānasaṃ kāmasaṃhitan’”ti.",
  "mil7.4.9:5.1": "Sakkaṅgapañho navamo."
}