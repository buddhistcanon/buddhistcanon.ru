{
  "mil5.3.11:0.1": "Milindapañha",
  "mil5.3.11:0.2": "Meṇḍakapañha",
  "mil5.3.11:0.3": "Paṇāmitavagga",
  "mil5.3.11:0.4": "11. Ahiṃsāniggahapañha",
  "mil5.3.11:1.1": "“Bhante nāgasena, bhāsitampetaṃ bhagavatā—",
  "mil5.3.11:1.2": "‘ahiṃsāya cara loke, piyo hohisi maṃmivā’ti.",
  "mil5.3.11:1.3": "Puna ca bhaṇitaṃ—",
  "mil5.3.11:1.4": "‘niggaṇhe niggahārahaṃ, paggaṇhe paggahārahan’ti.",
  "mil5.3.11:1.5": "Niggaho nāma, bhante nāgasena, hatthacchedo pādacchedo vadho bandhanaṃ kāraṇā māraṇaṃ santativikopanaṃ, na etaṃ vacanaṃ bhagavato yuttaṃ, na ca bhagavā arahati etaṃ vacanaṃ vattuṃ.",
  "mil5.3.11:1.6": "Yadi, bhante nāgasena, bhagavatā bhaṇitaṃ—",
  "mil5.3.11:1.7": "‘ahiṃsāya cara loke, piyo hohisi maṃmivā’ti, tena hi ‘niggaṇhe niggahārahaṃ, paggaṇhe paggahārahan’ti yaṃ vacanaṃ, taṃ micchā.",
  "mil5.3.11:1.8": "Yadi tathāgatena bhaṇitaṃ—",
  "mil5.3.11:1.9": "‘niggaṇhe niggahārahaṃ, paggaṇhe paggahārahan’ti, tena hi ‘ahiṃsāya cara loke, piyo hohisi maṃmivā’ti tampi vacanaṃ micchā.",
  "mil5.3.11:1.10": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.11:2.1": "“Bhāsitampetaṃ, mahārāja, bhagavatā—",
  "mil5.3.11:2.2": "‘ahiṃsāya cara loke, piyo hohisi maṃmivā’ti, bhaṇitañca—",
  "mil5.3.11:2.3": "‘niggaṇhe niggahārahaṃ, paggaṇhe paggahārahan’ti.",
  "mil5.3.11:2.4": "‘Ahiṃsāya cara loke, piyo hohisi maṃmivā’ti sabbesaṃ, mahārāja, tathāgatānaṃ anumataṃ etaṃ, esā anusiṭṭhi, esā dhammadesanā, dhammo hi, mahārāja, ahiṃsālakkhaṇo, sabhāvavacanaṃ etaṃ.",
  "mil5.3.11:2.5": "Yaṃ pana, mahārāja, tathāgato āha—",
  "mil5.3.11:2.6": "‘niggaṇhe niggahārahaṃ, paggaṇhe paggahārahan’ti, bhāsā esā, uddhataṃ, mahārāja, cittaṃ niggahetabbaṃ, līnaṃ cittaṃ paggahetabbaṃ.",
  "mil5.3.11:2.7": "Akusalaṃ cittaṃ niggahetabbaṃ, kusalaṃ cittaṃ paggahetabbaṃ.",
  "mil5.3.11:2.8": "Ayoniso manasikāro niggahetabbo, yoniso manasikāro paggahetabbo.",
  "mil5.3.11:2.9": "Micchāpaṭipanno niggahetabbo, sammāpaṭipanno paggahetabbo.",
  "mil5.3.11:2.10": "Anariyo niggahetabbo ariyo paggahetabbo.",
  "mil5.3.11:2.11": "Coro niggahetabbo, acoro paggahetabbo”ti.",
  "mil5.3.11:3.1": "“Hotu, bhante nāgasena, idāni tvaṃ paccāgatosi mama visayaṃ, yamahaṃ pucchāmi, so me attho upagato.",
  "mil5.3.11:3.2": "Coro pana, bhante nāgasena, niggaṇhantena kathaṃ niggahetabbo”ti?",
  "mil5.3.11:3.3": "“Coro, mahārāja, niggaṇhantena evaṃ niggahetabbo, paribhāsanīyo paribhāsitabbo, daṇḍanīyo daṇḍetabbo, pabbājanīyo pabbājetabbo, bandhanīyo bandhitabbo, ghātanīyo ghātetabbo”ti.",
  "mil5.3.11:3.4": "“Yaṃ pana, bhante nāgasena, corānaṃ ghātanaṃ, taṃ tathāgatānaṃ anumatan”ti?",
  "mil5.3.11:3.5": "“Na hi, mahārājā”ti.",
  "mil5.3.11:3.6": "“Kissa pana coro anusāsanīyo anumato tathāgatānan”ti?",
  "mil5.3.11:3.7": "“Yo so, mahārāja, ghātīyati, na so tathāgatānaṃ anumatiyā ghātīyati, sayaṃkatena so ghātīyati, api ca dhammānusiṭṭhiyā anusāsīyati, sakkā pana, mahārāja, tayā purisaṃ akārakaṃ anaparādhaṃ vīthiyaṃ carantaṃ gahetvā ghātayitun”ti?",
  "mil5.3.11:3.8": "“Na sakkā, bhante”ti.",
  "mil5.3.11:3.9": "“Kena kāraṇena, mahārājā”ti?",
  "mil5.3.11:3.10": "“Akārakattā, bhante”ti.",
  "mil5.3.11:3.11": "“Evameva kho, mahārāja, na coro tathāgatānaṃ anumatiyā haññati, sayaṃkatena so haññati, kiṃ panettha anusāsako kiñci dosaṃ āpajjatī”ti?",
  "mil5.3.11:3.12": "“Na hi, bhante”ti.",
  "mil5.3.11:3.13": "“Tena hi, mahārāja, tathāgatānaṃ anusiṭṭhi sammānusiṭṭhi hotī”ti.",
  "mil5.3.11:3.14": "“Sādhu, bhante nāgasena, evametaṃ tathā sampaṭicchāmī”ti.",
  "mil5.3.11:4.1": "Ahiṃsāniggahapañho ekādasamo."
}