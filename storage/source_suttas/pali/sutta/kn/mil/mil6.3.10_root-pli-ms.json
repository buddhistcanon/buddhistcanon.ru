{
  "mil6.3.10:0.1": "Milindapañha",
  "mil6.3.10:0.2": "Anumānapañha",
  "mil6.3.10:0.3": "Vessantaravagga",
  "mil6.3.10:0.4": "10. Nibbānarūpasaṇṭhānapañha",
  "mil6.3.10:1.1": "“Bhante nāgasena, ‘nibbānaṃ nibbānan’ti yaṃ vadesi, sakkā pana tassa nibbānassa rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayitun”ti?",
  "mil6.3.10:1.2": "“Appaṭibhāgaṃ, mahārāja, nibbānaṃ, na sakkā nibbānassa rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayitun”ti.",
  "mil6.3.10:1.3": "“Etampāhaṃ, bhante nāgasena, na sampaṭicchāmi, yaṃ atthidhammassa nibbānassa rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā apaññāpanaṃ, kāraṇena maṃ saññāpehī”ti.",
  "mil6.3.10:1.4": "“Hotu, mahārāja, kāraṇena taṃ saññāpessāmi.",
  "mil6.3.10:1.5": "Atthi, mahārāja, mahāsamuddo nāmā”ti?",
  "mil6.3.10:1.6": "“Āma, bhante, attheso mahāsamuddo”ti.",
  "mil6.3.10:1.7": "“Sace taṃ, mahārāja, koci evaṃ puccheyya ‘kittakaṃ, mahārāja, mahāsamudde udakaṃ, kati pana te sattā, ye mahāsamudde paṭivasantī’ti, evaṃ puṭṭho tvaṃ, mahārāja, kinti tassa byākareyyāsī”ti?",
  "mil6.3.10:1.8": "“Sace maṃ, bhante, koci evaṃ puccheyya ‘kittakaṃ, mahārāja, mahāsamudde udakaṃ, kati pana te sattā, ye mahāsamudde paṭivasantī’ti, tamahaṃ, bhante, evaṃ vadeyyaṃ ‘apucchitabbaṃ maṃ tvaṃ, ambho purisa, pucchasi, nesā pucchā kenaci pucchitabbā, ṭhapanīyo eso pañho.",
  "mil6.3.10:1.9": "Avibhatto lokakkhāyikehi mahāsamuddo, na sakkā mahāsamudde udakaṃ pariminituṃ sattā vā ye tattha vāsamupagatāti evāhaṃ, bhante tassa paṭivacanaṃ dadeyyan’”ti.",
  "mil6.3.10:2.1": "“Kissa pana tvaṃ, mahārāja, atthidhamme mahāsamudde evaṃ paṭivacanaṃ dadeyyāsi, nanu vigaṇetvā tassa ācikkhitabbaṃ ‘ettakaṃ mahāsamudde udakaṃ, ettakā ca sattā mahāsamudde paṭivasantī’”ti?",
  "mil6.3.10:2.2": "“Na sakkā, bhante, avisayo eso pañho”ti.",
  "mil6.3.10:3.1": "“Yathā, mahārāja, atthidhammeyeva mahāsamudde na sakkā udakaṃ parigaṇetuṃ sattā vā ye tattha vāsamupagatā;",
  "mil6.3.10:3.2": "evameva kho, mahārāja, atthidhammasseva nibbānassa na sakkā rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayituṃ, vigaṇeyya, mahārāja, iddhimā cetovasippatto mahāsamudde udakaṃ tatrāsaye ca satte, na tveva so iddhimā cetovasippatto sakkuṇeyya nibbānassa rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayituṃ.",
  "mil6.3.10:4.1": "Aparampi, mahārāja, uttariṃ kāraṇaṃ suṇohi, atthidhammasseva nibbānassa na sakkā rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayitunti.",
  "mil6.3.10:4.2": "Atthi, mahārāja, devesu arūpakāyikā nāma devā”ti.",
  "mil6.3.10:4.3": "“Āma, bhante, suyyati ‘atthi devesu arūpakāyikā nāma devā’”ti.",
  "mil6.3.10:4.4": "“Sakkā pana, mahārāja, tesaṃ arūpakāyikānaṃ devānaṃ rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayitun”ti?",
  "mil6.3.10:4.5": "“Na hi, bhante”ti.",
  "mil6.3.10:4.6": "“Tena hi, mahārāja, natthi arūpakāyikā devā”ti?",
  "mil6.3.10:4.7": "“Atthi, bhante, arūpakāyikā devā, na ca sakkā tesaṃ rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayitun”ti.",
  "mil6.3.10:4.8": "“Yathā, mahārāja, atthisattānaṃyeva arūpakāyikānaṃ devānaṃ na sakkā rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayituṃ;",
  "mil6.3.10:4.9": "evameva kho, mahārāja, atthidhammasseva nibbānassa na sakkā rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayitun”ti.",
  "mil6.3.10:5.1": "“Bhante nāgasena, hotu ekantasukhaṃ nibbānaṃ, na ca sakkā tassa rūpaṃ vā saṇṭhānaṃ vā vayaṃ vā pamāṇaṃ vā opammena vā kāraṇena vā hetunā vā nayena vā upadassayituṃ.",
  "mil6.3.10:5.2": "Atthi pana, bhante, nibbānassa guṇaṃ aññehi anupaviṭṭhaṃ kiñci opammanidassanamattan”ti?",
  "mil6.3.10:5.3": "“Sarūpato, mahārāja, natthi, guṇato pana sakkā kiñci opammanidassanamattaṃ upadassayitun”ti.",
  "mil6.3.10:5.4": "“Sādhu, bhante nāgasena, yathāhaṃ labhāmi nibbānassa guṇatopi ekadesaparidīpanamattaṃ, tathā sīghaṃ brūhi, nibbāpehi me hadayapariḷāhaṃ vinaya sītalamadhuravacanamālutenā”ti.",
  "mil6.3.10:6.1": "“Padumassa, mahārāja, eko guṇo nibbānaṃ anupaviṭṭho, udakassa dve guṇā, agadassa tayo guṇā, mahāsamuddassa cattāro guṇā, bhojanassa pañca guṇā, ākāsassa dasa guṇā, maṇiratanassa tayo guṇā, lohitacandanassa tayo guṇā, sappimaṇḍassa tayo guṇā, girisikharassa pañca guṇā nibbānaṃ anupaviṭṭhā”ti.",
  "mil6.3.10:7.1": "“Bhante nāgasena, ‘padumassa eko guṇo nibbānaṃ anupaviṭṭho’ti yaṃ vadesi, katamo padumassa eko guṇo nibbānaṃ anupaviṭṭho”ti?",
  "mil6.3.10:7.2": "“Yathā, mahārāja, padumaṃ anupalittaṃ udakena;",
  "mil6.3.10:7.3": "evameva kho, mahārāja, nibbānaṃ sabbakilesehi anupalittaṃ.",
  "mil6.3.10:7.4": "Ayaṃ, mahārāja, padumassa eko guṇo nibbānaṃ anupaviṭṭho”ti.",
  "mil6.3.10:8.1": "“Bhante nāgasena, ‘udakassa dve guṇā nibbānaṃ anupaviṭṭhā’ti yaṃ vadesi, katame udakassa dve guṇā nibbānaṃ anupaviṭṭhā”ti?",
  "mil6.3.10:8.2": "“Yathā, mahārāja, udakaṃ sītalaṃ pariḷāhanibbāpanaṃ;",
  "mil6.3.10:8.3": "evameva kho, mahārāja, nibbānaṃ sītalaṃ sabbakilesapariḷāhanibbāpanaṃ.",
  "mil6.3.10:8.4": "Ayaṃ, mahārāja, udakassa paṭhamo guṇo nibbānaṃ anupaviṭṭho.",
  "mil6.3.10:8.5": "Puna caparaṃ, mahārāja, udakaṃ kilantatasitapipāsitaghammābhitattānaṃ janapasupajānaṃ pipāsāvinayanaṃ;",
  "mil6.3.10:8.6": "evameva kho, mahārāja, nibbānaṃ kāmataṇhābhavataṇhāvibhavataṇhāpipāsāvinayanaṃ.",
  "mil6.3.10:8.7": "Ayaṃ, mahārāja, udakassa dutiyo guṇo nibbānaṃ anupaviṭṭho.",
  "mil6.3.10:8.8": "Ime kho, mahārāja, udakassa dve guṇā nibbānaṃ anupaviṭṭhā”ti.",
  "mil6.3.10:9.1": "“Bhante nāgasena, ‘agadassa tayo guṇā nibbānaṃ anupaviṭṭhā’ti yaṃ vadesi, katame agadassa tayo guṇā nibbānaṃ anupaviṭṭhā”ti?",
  "mil6.3.10:9.2": "“Yathā, mahārāja, agado visapīḷitānaṃ sattānaṃ paṭisaraṇaṃ;",
  "mil6.3.10:9.3": "evameva kho, mahārāja, nibbānaṃ kilesavisapīḷitānaṃ sattānaṃ paṭisaraṇaṃ.",
  "mil6.3.10:9.4": "Ayaṃ, mahārāja, agadassa paṭhamo guṇo nibbānaṃ anupaviṭṭho.",
  "mil6.3.10:9.5": "Puna caparaṃ, mahārāja, agado rogānaṃ antakaro;",
  "mil6.3.10:9.6": "evameva kho, mahārāja, nibbānaṃ sabbadukkhānaṃ antakaraṃ.",
  "mil6.3.10:9.7": "Ayaṃ, mahārāja, agadassa dutiyo guṇo nibbānaṃ anupaviṭṭho.",
  "mil6.3.10:9.8": "Puna caparaṃ, mahārāja, agado amataṃ;",
  "mil6.3.10:9.9": "evameva kho, mahārāja, nibbānaṃ amataṃ.",
  "mil6.3.10:9.10": "Ayaṃ, mahārāja, agadassa tatiyo guṇo nibbānaṃ anupaviṭṭho.",
  "mil6.3.10:9.11": "Ime kho, mahārāja, agadassa tayo guṇā nibbānaṃ anupaviṭṭhā”ti.",
  "mil6.3.10:10.1": "“Bhante nāgasena, ‘mahāsamuddassa cattāro guṇā nibbānaṃ anupaviṭṭhā’ti yaṃ vadesi, katame mahāsamuddassa cattāro guṇā nibbānaṃ anupaviṭṭhā”ti?",
  "mil6.3.10:10.2": "“Yathā, mahārāja, mahāsamuddo suñño sabbakuṇapehi;",
  "mil6.3.10:10.3": "evameva kho, mahārāja, nibbānaṃ suññaṃ sabbakilesakuṇapehi.",
  "mil6.3.10:10.4": "Ayaṃ, mahārāja, mahāsamuddassa paṭhamo guṇo nibbānaṃ anupaviṭṭho.",
  "mil6.3.10:10.5": "Puna caparaṃ, mahārāja, mahāsamuddo mahanto anorapāro, na paripūrati sabbasavantīhi;",
  "mil6.3.10:10.6": "evameva kho, mahārāja, nibbānaṃ mahantaṃ anorapāraṃ, na pūrati sabbasattehi.",
  "mil6.3.10:10.7": "Ayaṃ, mahārāja, mahāsamuddassa dutiyo guṇo nibbānaṃ anupaviṭṭho.",
  "mil6.3.10:10.8": "Puna caparaṃ, mahārāja, mahāsamuddo mahantānaṃ bhūtānaṃ āvāso;",
  "mil6.3.10:10.9": "evameva kho, mahārāja, nibbānaṃ mahantānaṃ arahantānaṃ vimalakhīṇāsavabalappattavasībhūtamahābhūtānaṃ āvāso.",
  "mil6.3.10:10.10": "Ayaṃ, mahārāja, mahāsamuddassa tatiyo guṇo nibbānaṃ anupaviṭṭho.",
  "mil6.3.10:10.11": "Puna caparaṃ, mahārāja, mahāsamuddo aparimitavividhavipulavīcipupphasaṅkusumito;",
  "mil6.3.10:10.12": "evameva kho, mahārāja, nibbānaṃ aparimitavividhavipulaparisuddhavijjāvimuttipupphasaṅkusumitaṃ.",
  "mil6.3.10:10.13": "Ayaṃ, mahārāja, mahāsamuddassa catuttho guṇo nibbānaṃ anupaviṭṭho.",
  "mil6.3.10:10.14": "Ime kho, mahārāja, mahāsamuddassa cattāro guṇā nibbānaṃ anupaviṭṭhā”ti.",
  "mil6.3.10:11.1": "“Bhante nāgasena, ‘bhojanassa pañca guṇā nibbānaṃ anupaviṭṭhā’ti yaṃ vadesi, katame bhojanassa pañca guṇā nibbānaṃ anupaviṭṭhā”ti?",
  "mil6.3.10:11.2": "“Yathā, mahārāja, bhojanaṃ sabbasattānaṃ āyudhāraṇaṃ;",
  "mil6.3.10:11.3": "evameva kho, mahārāja, nibbānaṃ sacchikataṃ jarāmaraṇanāsanato āyudhāraṇaṃ.",
  "mil6.3.10:11.4": "Ayaṃ, mahārāja, bhojanassa paṭhamo guṇo nibbānaṃ anupaviṭṭho.",
  "mil6.3.10:11.5": "Puna caparaṃ, mahārāja, bhojanaṃ sabbasattānaṃ balavaḍḍhanaṃ;",
  "mil6.3.10:11.6": "evameva kho, mahārāja, nibbānaṃ sacchikataṃ sabbasattānaṃ iddhibalavaḍḍhanaṃ.",
  "mil6.3.10:11.7": "Ayaṃ, mahārāja, bhojanassa dutiyo guṇo nibbānaṃ anupaviṭṭho.",
  "mil6.3.10:11.8": "Puna caparaṃ, mahārāja, bhojanaṃ sabbasattānaṃ vaṇṇajananaṃ;",
  "mil6.3.10:11.9": "evameva kho, mahārāja, nibbānaṃ sacchikataṃ sabbasattānaṃ guṇavaṇṇajananaṃ.",
  "mil6.3.10:11.10": "Ayaṃ, mahārāja, bhojanassa tatiyo guṇo nibbānaṃ anupaviṭṭho.",
  "mil6.3.10:11.11": "Puna caparaṃ, mahārāja, bhojanaṃ sabbasattānaṃ darathavūpasamanaṃ;",
  "mil6.3.10:11.12": "evameva kho, mahārāja, nibbānaṃ sacchikataṃ sabbasattānaṃ sabbakilesadarathavūpasamanaṃ.",
  "mil6.3.10:11.13": "Ayaṃ, mahārāja, bhojanassa catuttho guṇo nibbānaṃ anupaviṭṭho.",
  "mil6.3.10:11.14": "Puna caparaṃ, mahārāja, bhojanaṃ sabbasattānaṃ jighacchādubbalyapaṭivinodanaṃ;",
  "mil6.3.10:11.15": "evameva kho, mahārāja, nibbānaṃ sacchikataṃ sabbasattānaṃ sabbadukkhajighacchādubbalyapaṭivinodanaṃ.",
  "mil6.3.10:11.16": "Ayaṃ, mahārāja, bhojanassa pañcamo guṇo nibbānaṃ anupaviṭṭho.",
  "mil6.3.10:11.17": "Ime kho, mahārāja, bhojanassa pañca guṇā nibbānaṃ anupaviṭṭhā”ti.",
  "mil6.3.10:12.1": "“Bhante nāgasena, ‘ākāsassa dasa guṇā nibbānaṃ anupaviṭṭhā’ti yaṃ vadesi, katame ākāsassa dasa guṇā nibbānaṃ anupaviṭṭhā”ti?",
  "mil6.3.10:12.2": "“Yathā, mahārāja, ākāso na jāyati, na jīyati, na mīyati, na cavati, na uppajjati, duppasaho, acorāharaṇo, anissito, vihagagamano, nirāvaraṇo, ananto.",
  "mil6.3.10:12.3": "Evameva kho, mahārāja, nibbānaṃ na jāyati, na jīyati, na mīyati, na cavati, na uppajjati, duppasahaṃ, acorāharaṇaṃ, anissitaṃ, ariyagamanaṃ, nirāvaraṇaṃ, anantaṃ.",
  "mil6.3.10:12.4": "Ime kho, mahārāja, ākāsassa dasa guṇā nibbānaṃ anupaviṭṭhā”ti.",
  "mil6.3.10:13.1": "“Bhante nāgasena, ‘maṇiratanassa tayo guṇā nibbānaṃ anupaviṭṭhā’ti yaṃ vadesi, katame maṇiratanassa tayo guṇā nibbānaṃ anupaviṭṭhā”ti?",
  "mil6.3.10:13.2": "“Yathā, mahārāja, maṇiratanaṃ kāmadadaṃ;",
  "mil6.3.10:13.3": "evameva kho, mahārāja, nibbānaṃ kāmadadaṃ.",
  "mil6.3.10:13.4": "Ayaṃ, mahārāja, maṇiratanassa paṭhamo guṇo nibbānaṃ anupaviṭṭho.",
  "mil6.3.10:13.5": "Puna caparaṃ, mahārāja, maṇiratanaṃ hāsakaraṃ;",
  "mil6.3.10:13.6": "evameva kho, mahārāja, nibbānaṃ hāsakaraṃ.",
  "mil6.3.10:13.7": "Ayaṃ, mahārāja, maṇiratanassa dutiyo guṇo nibbānaṃ anupaviṭṭho.",
  "mil6.3.10:13.8": "Puna caparaṃ, mahārāja, maṇiratanaṃ ujjotattakaraṃ;",
  "mil6.3.10:13.9": "evameva kho, mahārāja, nibbānaṃ ujjotattakaraṃ.",
  "mil6.3.10:13.10": "Ayaṃ, mahārāja, maṇiratanassa tatiyo guṇo nibbānaṃ anupaviṭṭho.",
  "mil6.3.10:13.11": "Ime kho, mahārāja, maṇiratanassa tayo guṇā nibbānaṃ anupaviṭṭhā”ti.",
  "mil6.3.10:14.1": "“Bhante nāgasena, ‘lohitacandanassa tayo guṇā nibbānaṃ anupaviṭṭhā’ti yaṃ vadesi, katame lohitacandanassa tayo guṇā nibbānaṃ anupaviṭṭhā”ti?",
  "mil6.3.10:14.2": "“Yathā, mahārāja, lohitacandanaṃ dullabhaṃ;",
  "mil6.3.10:14.3": "evameva kho, mahārāja, nibbānaṃ dullabhaṃ.",
  "mil6.3.10:14.4": "Ayaṃ, mahārāja, lohitacandanassa paṭhamo guṇo nibbānaṃ anupaviṭṭho.",
  "mil6.3.10:14.5": "Puna caparaṃ, mahārāja, lohitacandanaṃ asamasugandhaṃ;",
  "mil6.3.10:14.6": "evameva kho, mahārāja, nibbānaṃ asamasugandhaṃ.",
  "mil6.3.10:14.7": "Ayaṃ, mahārāja, lohitacandanassa dutiyo guṇo nibbānaṃ anupaviṭṭho.",
  "mil6.3.10:14.8": "Puna caparaṃ, mahārāja, lohitacandanaṃ sajjanapasatthaṃ;",
  "mil6.3.10:14.9": "evameva kho, mahārāja, nibbānaṃ ariyasajjanapasatthaṃ.",
  "mil6.3.10:14.10": "Ayaṃ, mahārāja, lohitacandanassa tatiyo guṇo nibbānaṃ anupaviṭṭho.",
  "mil6.3.10:14.11": "Ime kho, mahārāja, lohitacandanassa tayo guṇā nibbānaṃ anupaviṭṭhā”ti.",
  "mil6.3.10:15.1": "“Bhante nāgasena, ‘sappimaṇḍassa tayo guṇā nibbānaṃ anupaviṭṭhā’ti yaṃ vadesi, katame sappimaṇḍassa tayo guṇā nibbānaṃ anupaviṭṭhā”ti?",
  "mil6.3.10:15.2": "“Yathā, mahārāja, sappimaṇḍo vaṇṇasampanno;",
  "mil6.3.10:15.3": "evameva kho, mahārāja, nibbānaṃ guṇavaṇṇasampannaṃ.",
  "mil6.3.10:15.4": "Ayaṃ, mahārāja, sappimaṇḍassa paṭhamo guṇo nibbānaṃ anupaviṭṭho.",
  "mil6.3.10:15.5": "Puna caparaṃ, mahārāja, sappimaṇḍo gandhasampanno;",
  "mil6.3.10:15.6": "evameva kho, mahārāja, nibbānaṃ sīlagandhasampannaṃ.",
  "mil6.3.10:15.7": "Ayaṃ, mahārāja, sappimaṇḍassa dutiyo guṇo nibbānaṃ anupaviṭṭho.",
  "mil6.3.10:15.8": "Puna caparaṃ, mahārāja, sappimaṇḍo rasasampanno;",
  "mil6.3.10:15.9": "evameva kho, mahārāja, nibbānaṃ rasasampannaṃ.",
  "mil6.3.10:15.10": "Ayaṃ, mahārāja, sappimaṇḍassa tatiyo guṇo nibbānaṃ anupaviṭṭho.",
  "mil6.3.10:15.11": "Ime kho, mahārāja, sappimaṇḍassa tayo guṇā nibbānaṃ anupaviṭṭhā”ti.",
  "mil6.3.10:16.1": "“Bhante nāgasena, ‘girisikharassa pañca guṇā nibbānaṃ anupaviṭṭhā’ti yaṃ vadesi, katame girisikharassa pañca guṇā nibbānaṃ anupaviṭṭhā”ti?",
  "mil6.3.10:16.2": "“Yathā, mahārāja, girisikharaṃ accuggataṃ;",
  "mil6.3.10:16.3": "evameva kho, mahārāja, nibbānaṃ accuggataṃ.",
  "mil6.3.10:16.4": "Ayaṃ, mahārāja, girisikharassa paṭhamo guṇo nibbānaṃ anupaviṭṭho.",
  "mil6.3.10:16.5": "Puna caparaṃ, mahārāja, girisikharaṃ acalaṃ;",
  "mil6.3.10:16.6": "evameva kho, mahārāja, nibbānaṃ acalaṃ.",
  "mil6.3.10:16.7": "Ayaṃ, mahārāja, girisikharassa dutiyo guṇo nibbānaṃ anupaviṭṭho.",
  "mil6.3.10:16.8": "Puna caparaṃ, mahārāja, girisikharaṃ duradhirohaṃ;",
  "mil6.3.10:16.9": "evameva kho, mahārāja, nibbānaṃ duradhirohaṃ sabbakilesānaṃ.",
  "mil6.3.10:16.10": "Ayaṃ, mahārāja, girisikharassa tatiyo guṇo nibbānaṃ anupaviṭṭho.",
  "mil6.3.10:16.11": "Puna caparaṃ, mahārāja, girisikharaṃ sabbabījānaṃ avirūhanaṃ;",
  "mil6.3.10:16.12": "evameva kho, mahārāja, nibbānaṃ sabbakilesānaṃ avirūhanaṃ.",
  "mil6.3.10:16.13": "Ayaṃ, mahārāja, girisikharassa catuttho guṇo nibbānaṃ anupaviṭṭho.",
  "mil6.3.10:16.14": "Puna caparaṃ, mahārāja, girisikharaṃ anunayappaṭighavippamuttaṃ;",
  "mil6.3.10:16.15": "evameva kho, mahārāja, nibbānaṃ anunayappaṭighavippamuttaṃ.",
  "mil6.3.10:16.16": "Ayaṃ, mahārāja, girisikharassa pañcamo guṇo nibbānaṃ anupaviṭṭho.",
  "mil6.3.10:16.17": "Ime kho, mahārāja, girisikharassa pañca guṇā nibbānaṃ anupaviṭṭhā”ti.",
  "mil6.3.10:16.18": "“Sādhu, bhante nāgasena, evametaṃ tathā sampaṭicchāmī”ti.",
  "mil6.3.10:17.1": "Nibbānarūpasaṇṭhānapañho dasamo."
}