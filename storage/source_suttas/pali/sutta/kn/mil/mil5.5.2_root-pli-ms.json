{
  "mil5.5.2:0.1": "Milindapañha",
  "mil5.5.2:0.2": "Meṇḍakapañha",
  "mil5.5.2:0.3": "Santhavavagga",
  "mil5.5.2:0.4": "2. Udarasaṃyatapañha",
  "mil5.5.2:1.1": "“Bhante nāgasena, bhāsitampetaṃ bhagavatā—",
  "mil5.5.2:2.1": "‘Uttiṭṭhe nappamajjeyya,",
  "mil5.5.2:2.2": "udare saṃyato siyā’ti.",
  "mil5.5.2:3.1": "Puna ca bhagavatā bhaṇitaṃ—",
  "mil5.5.2:3.2": "‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti.",
  "mil5.5.2:3.3": "Yadi, bhante nāgasena, bhagavatā bhaṇitaṃ—",
  "mil5.5.2:3.4": "‘uttiṭṭhe nappamajjeyya, udare saṃyato siyā’ti, tena hi ‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti yaṃ vacanaṃ, taṃ micchā.",
  "mil5.5.2:3.5": "Yadi tathāgatena bhaṇitaṃ—",
  "mil5.5.2:3.6": "‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti, tena hi ‘uttiṭṭhe nappamajjeyya, udare saṃyato siyā’ti tampi vacanaṃ micchā.",
  "mil5.5.2:3.7": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.2:4.1": "“Bhāsitampetaṃ, mahārāja, bhagavatā—",
  "mil5.5.2:4.2": "‘uttiṭṭhe nappamajjeyya, udare saṃyato siyā’ti, bhaṇitañca—",
  "mil5.5.2:4.3": "‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti.",
  "mil5.5.2:4.4": "Yaṃ, mahārāja, bhagavatā bhaṇitaṃ—",
  "mil5.5.2:4.5": "‘uttiṭṭhe nappamajjeyya, udare saṃyato siyā’ti, taṃ sabhāvavacanaṃ asesavacanaṃ nissesavacanaṃ nippariyāyavacanaṃ bhūtavacanaṃ tacchavacanaṃ yāthāvavacanaṃ aviparītavacanaṃ isivacanaṃ munivacanaṃ bhagavantavacanaṃ arahantavacanaṃ paccekabuddhavacanaṃ jinavacanaṃ sabbaññuvacanaṃ tathāgatassa arahato sammāsambuddhassa vacanaṃ.",
  "mil5.5.2:5.1": "Udare asaṃyato, mahārāja, pāṇampi hanati, adinnampi ādiyati, paradārampi gacchati, musāpi bhaṇati, majjampi pivati, mātarampi jīvitā voropeti, pitarampi jīvitā voropeti, arahantampi jīvitā voropeti, saṃghampi bhindati, duṭṭhena cittena tathāgatassa lohitampi uppādeti.",
  "mil5.5.2:5.2": "Nanu, mahārāja, devadatto udare asaṃyato saṃghaṃ bhinditvā kappaṭṭhiyaṃ kammaṃ āyūhi.",
  "mil5.5.2:5.3": "Evarūpāni, mahārāja, aññānipi bahuvidhāni kāraṇāni disvā bhagavatā bhaṇitaṃ—",
  "mil5.5.2:5.4": "‘uttiṭṭhe nappamajjeyya, udare saṃyato siyā’ti.",
  "mil5.5.2:6.1": "Udare saṃyato, mahārāja, catusaccābhisamayaṃ abhisameti, cattāri sāmaññaphalāni sacchikaroti, catūsu paṭisambhidāsu aṭṭhasu samāpattīsu chasu abhiññāsu vasībhāvaṃ pāpuṇāti, kevalañca samaṇadhammaṃ pūreti.",
  "mil5.5.2:6.2": "Nanu, mahārāja, sukapotako udare saṃyato hutvā yāva tāvatiṃsabhavanaṃ kampetvā sakkaṃ devānamindaṃ upaṭṭhānamupanesi, evarūpāni, mahārāja, aññānipi bahuvidhāni kāraṇāni disvā bhagavatā bhaṇitaṃ—",
  "mil5.5.2:6.3": "‘uttiṭṭhe nappamajjeyya, udare saṃyato siyā’ti.",
  "mil5.5.2:7.1": "Yaṃ pana, mahārāja, bhagavatā bhaṇitaṃ—",
  "mil5.5.2:7.2": "‘ahaṃ kho panudāyi appekadā iminā pattena samatitthikampi bhuñjāmi, bhiyyopi bhuñjāmī’ti, taṃ katakiccena niṭṭhitakiriyena siddhatthena vusitavosānena nirāvaraṇena sabbaññunā sayambhunā tathāgatena attānaṃ upādāya bhaṇitaṃ.",
  "mil5.5.2:8.1": "Yathā, mahārāja, vantassa virittassa anuvāsitassa āturassa sappāyakiriyā icchitabbā hoti;",
  "mil5.5.2:8.2": "evameva kho, mahārāja, sakilesassa adiṭṭhasaccassa udare saṃyamo karaṇīyo hoti.",
  "mil5.5.2:8.3": "Yathā, mahārāja, maṇiratanassa sappabhāsassa jātimantassa abhijātiparisuddhassa majjananighaṃsanaparisodhanena karaṇīyaṃ na hoti;",
  "mil5.5.2:8.4": "evameva kho, mahārāja, tathāgatassa buddhavisaye pāramiṃ gatassa kiriyākaraṇesu āvaraṇaṃ na hotī”ti.",
  "mil5.5.2:8.5": "“Sādhu, bhante nāgasena, evametaṃ tathā sampaṭicchāmī”ti.",
  "mil5.5.2:9.1": "Udarasaṃyatapañho dutiyo."
}