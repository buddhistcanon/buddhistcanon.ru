{
  "mil7.6.9:0.1": "Milindapañha",
  "mil7.6.9:0.2": "Opammakathāpañha",
  "mil7.6.9:0.3": "Sīhavagga",
  "mil7.6.9:0.4": "9. Sappaṅgapañha",
  "mil7.6.9:1.1": "“Bhante nāgasena, ‘sappassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.6.9:1.2": "“Yathā, mahārāja, sappo urena gacchati;",
  "mil7.6.9:1.3": "evameva kho, mahārāja, yoginā yogāvacarena paññāya caritabbaṃ, paññāya caramānassa kho, mahārāja, yogino cittaṃ ñāye carati, vilakkhaṇaṃ vivajjeti, salakkhaṇaṃ bhāveti.",
  "mil7.6.9:1.4": "Idaṃ, mahārāja, sappassa paṭhamaṃ aṅgaṃ gahetabbaṃ.",
  "mil7.6.9:2.1": "Puna caparaṃ, mahārāja, sappo caramāno osadhaṃ parivajjento carati;",
  "mil7.6.9:2.2": "evameva kho, mahārāja, yoginā yogāvacarena duccaritaṃ parivajjentena caritabbaṃ.",
  "mil7.6.9:2.3": "Idaṃ, mahārāja, sappassa dutiyaṃ aṅgaṃ gahetabbaṃ.",
  "mil7.6.9:3.1": "Puna caparaṃ, mahārāja, sappo manusse disvā tappati socati cintayati;",
  "mil7.6.9:3.2": "evameva kho, mahārāja, yoginā yogāvacarena kuvitakke, vitakketvā aratiṃ uppādayitvā tappitabbaṃ socitabbaṃ cintayitabbaṃ ‘pamādena me divaso vītināmito, na so puna sakkā laddhun’ti.",
  "mil7.6.9:3.3": "Idaṃ, mahārāja, sappassa tatiyaṃ aṅgaṃ gahetabbaṃ.",
  "mil7.6.9:3.4": "Bhāsitampetaṃ, mahārāja, bhagavatā bhallāṭiyajātake dvinnaṃ kinnarānaṃ—",
  "mil7.6.9:4.1": "‘Mayekarattaṃ vippavasimha ludda,",
  "mil7.6.9:4.2": "Akāmakā aññamaññaṃ sarantā;",
  "mil7.6.9:4.3": "Tamekarattaṃ anutappamānā,",
  "mil7.6.9:4.4": "Socāmasā ratti puna na hessatī’”ti.",
  "mil7.6.9:5.1": "Sappaṅgapañho navamo."
}