{
  "mil7.6.1:0.1": "Milindapañha",
  "mil7.6.1:0.2": "Opammakathāpañha",
  "mil7.6.1:0.3": "Sīhavagga",
  "mil7.6.1:0.4": "1. Sīhaṅgapañha",
  "mil7.6.1:1.1": "“Bhante nāgasena, ‘sīhassa satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti?",
  "mil7.6.1:1.2": "“Yathā, mahārāja, sīho nāma setavimalaparisuddhapaṇḍaro;",
  "mil7.6.1:1.3": "evameva kho, mahārāja, yoginā yogāvacarena setavimalaparisuddhapaṇḍaracittena byapagatakukkuccena bhavitabbaṃ.",
  "mil7.6.1:1.4": "Idaṃ, mahārāja, sīhassa paṭhamaṃ aṅgaṃ gahetabbaṃ.",
  "mil7.6.1:2.1": "Puna caparaṃ, mahārāja, sīho catucaraṇo vikkantacārī;",
  "mil7.6.1:2.2": "evameva kho, mahārāja, yoginā yogāvacarena caturiddhipādacaraṇena bhavitabbaṃ.",
  "mil7.6.1:2.3": "Idaṃ, mahārāja, sīhassa dutiyaṃ aṅgaṃ gahetabbaṃ.",
  "mil7.6.1:3.1": "Puna caparaṃ, mahārāja, sīho abhirūparucirakesarī;",
  "mil7.6.1:3.2": "evameva kho, mahārāja, yoginā yogāvacarena abhirūparucirasīlakesarinā bhavitabbaṃ.",
  "mil7.6.1:3.3": "Idaṃ, mahārāja, sīhassa tatiyaṃ aṅgaṃ gahetabbaṃ.",
  "mil7.6.1:4.1": "Puna caparaṃ, mahārāja, sīho jīvitapariyādānepi na kassaci onamati;",
  "mil7.6.1:4.2": "evameva kho, mahārāja, yoginā yogāvacarena cīvarapiṇḍapātasenāsanagilānapaccayabhesajjaparikkhārapariyādānepi na kassaci onamitabbaṃ.",
  "mil7.6.1:4.3": "Idaṃ, mahārāja, sīhassa catutthaṃ aṅgaṃ gahetabbaṃ.",
  "mil7.6.1:5.1": "Puna caparaṃ, mahārāja, sīho sapadānabhakkho yasmiṃ okāse nipatati, tattheva yāvadatthaṃ bhakkhayati, na varamaṃsaṃ vicināti;",
  "mil7.6.1:5.2": "evameva kho, mahārāja, yoginā yogāvacarena sapadānabhakkhena bhavitabbaṃ, na kulāni vicinitabbāni, na pubbagehaṃ hitvā kulāni upasaṅkamitabbāni, na bhojanaṃ vicinitabbaṃ, yasmiṃ okāse kabaḷaṃ ādīyati, tasmiṃyeva okāse bhuñjitabbaṃ sarīrayāpanatthaṃ, na varabhojanaṃ vicinitabbaṃ.",
  "mil7.6.1:5.3": "Idaṃ, mahārāja, sīhassa pañcamaṃ aṅgaṃ gahetabbaṃ.",
  "mil7.6.1:6.1": "Puna caparaṃ, mahārāja, sīho asannidhibhakkho, sakiṃ gocaraṃ bhakkhayitvā na puna taṃ upagacchati;",
  "mil7.6.1:6.2": "evameva kho, mahārāja, yoginā yogāvacarena asannidhikāraparibhoginā bhavitabbaṃ.",
  "mil7.6.1:6.3": "Idaṃ, mahārāja, sīhassa chaṭṭhaṃ aṅgaṃ gahetabbaṃ.",
  "mil7.6.1:7.1": "Puna caparaṃ, mahārāja, sīho bhojanaṃ aladdhā na paritassati, laddhāpi bhojanaṃ agadhito amucchito anajjhosanno paribhuñjati;",
  "mil7.6.1:7.2": "evameva kho, mahārāja, yoginā yogāvacarena bhojanaṃ aladdhā na paritassitabbaṃ, laddhāpi bhojanaṃ agadhitena amucchitena anajjhosannena ādīnavadassāvinā nissaraṇapaññena paribhuñjitabbaṃ.",
  "mil7.6.1:7.3": "Idaṃ, mahārāja, sīhassa sattamaṃ aṅgaṃ gahetabbaṃ.",
  "mil7.6.1:7.4": "Bhāsitampetaṃ, mahārāja, bhagavatā devātidevena saṃyuttanikāyavare theraṃ mahākassapaṃ parikittayamānena—",
  "mil7.6.1:8.1": "‘Santuṭṭhoyaṃ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā ca vaṇṇavādī, na ca piṇḍapātahetu anesanaṃ appatirūpaṃ āpajjati, aladdhā ca piṇḍapātaṃ na paritassati, laddhā ca piṇḍapātaṃ agadhito amucchito anajjhosanno ādīnavadassāvī nissaraṇapañño paribhuñjatī’”ti.",
  "mil7.6.1:9.1": "Sīhaṅgapañho paṭhamo."
}