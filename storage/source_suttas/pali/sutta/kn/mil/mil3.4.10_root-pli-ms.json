{
  "mil3.4.10:0.1": "Milindapañha",
  "mil3.4.10:0.2": "Nibbānavagga",
  "mil3.4.10:0.3": "10. Nibbānasukhajānanapañha",
  "mil3.4.10:1.1": "Rājā āha—",
  "mil3.4.10:1.2": "“bhante nāgasena, yo na labhati nibbānaṃ, jānāti so ‘sukhaṃ nibbānan’”ti?",
  "mil3.4.10:1.3": "“Āma, mahārāja, yo na labhati nibbānaṃ, jānāti so ‘sukhaṃ nibbānan’”ti.",
  "mil3.4.10:1.4": "“Kathaṃ, bhante nāgasena, alabhanto jānāti ‘sukhaṃ nibbānan’”ti?",
  "mil3.4.10:1.5": "“Taṃ kiṃ maññasi, mahārāja, yesaṃ nacchinnā hatthapādā, jāneyyuṃ te, mahārāja, ‘dukkhaṃ hatthapādacchedanan’”ti?",
  "mil3.4.10:1.6": "“Āma, bhante, jāneyyun”ti.",
  "mil3.4.10:1.7": "“Kathaṃ jāneyyun”ti?",
  "mil3.4.10:1.8": "“Aññesaṃ, bhante, chinnahatthapādānaṃ paridevitasaddaṃ sutvā jānanti ‘dukkhaṃ hatthapādacchedanan’”ti.",
  "mil3.4.10:1.9": "“Evameva kho, mahārāja, yesaṃ diṭṭhaṃ nibbānaṃ, tesaṃ saddaṃ sutvā jānāti ‘sukhaṃ nibbānan’”ti.",
  "mil3.4.10:2.1": "“Kallosi, bhante nāgasenā”ti.",
  "mil3.4.10:3.1": "Nibbānasukhajānanapañho dasamo.",
  "mil3.4.10:4.1": "Nibbānavaggo catuttho.",
  "mil3.4.10:5.1": "Imasmiṃ vagge dasa pañhā."
}