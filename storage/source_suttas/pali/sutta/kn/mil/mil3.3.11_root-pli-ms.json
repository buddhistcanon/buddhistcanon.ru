{
  "mil3.3.11:0.1": "Milindapañha",
  "mil3.3.11:0.2": "Vicāravagga",
  "mil3.3.11:0.3": "11. Cetanālakkhaṇapañha",
  "mil3.3.11:1.1": "“Bhante nāgasena, kiṃlakkhaṇā cetanā”ti?",
  "mil3.3.11:1.2": "“Cetayitalakkhaṇā, mahārāja, cetanā abhisaṅkharaṇalakkhaṇā cā”ti.",
  "mil3.3.11:2.1": "“Opammaṃ karohī”ti.",
  "mil3.3.11:2.2": "“Yathā, mahārāja, kocideva puriso visaṃ abhisaṅkharitvā attanā ca piveyya, pare ca pāyeyya, so attanāpi dukkhito bhaveyya, parepi dukkhitā bhaveyyuṃ;",
  "mil3.3.11:2.3": "evameva kho, mahārāja, idhekacco puggalo akusalaṃ kammaṃ cetanāya cetayitvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya.",
  "mil3.3.11:2.4": "Yepi tassa anusikkhanti, tepi kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.",
  "mil3.3.11:3.1": "Yathā vā pana, mahārāja, kocideva puriso sappinavanītatelamadhuphāṇitaṃ ekajjhaṃ abhisaṅkharitvā attanā ca piveyya, pare ca pāyeyya, so attanā sukhito bhaveyya, parepi sukhitā bhaveyyuṃ;",
  "mil3.3.11:3.2": "evameva kho, mahārāja, idhekacco puggalo kusalaṃ kammaṃ cetanāya cetayitvā kāyassa bhedā paraṃ maraṇā sugatiṃ saggaṃ lokaṃ upapajjati.",
  "mil3.3.11:3.3": "Yepi tassa anusikkhanti, tepi kāyassa bhedā paraṃ maraṇā sugatiṃ saggaṃ lokaṃ upapajjanti.",
  "mil3.3.11:3.4": "Evaṃ kho, mahārāja, cetayitalakkhaṇā cetanā abhisaṅkharaṇalakkhaṇā cā”ti.",
  "mil3.3.11:4.1": "“Kallosi, bhante nāgasenā”ti.",
  "mil3.3.11:5.1": "Cetanālakkhaṇapañho ekādasamo."
}