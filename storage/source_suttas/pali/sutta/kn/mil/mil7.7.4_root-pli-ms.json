{
  "mil7.7.4:0.1": "Milindapañha",
  "mil7.7.4:0.2": "Opammakathāpañha",
  "mil7.7.4:0.3": "Makkaṭakavagga",
  "mil7.7.4:0.4": "4. Pavanaṅgapañha",
  "mil7.7.4:1.1": "“Bhante nāgasena, ‘pavanassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.7.4:1.2": "“Yathā, mahārāja, pavanaṃ nāma asucijanaṃ paṭicchādeti;",
  "mil7.7.4:1.3": "evameva kho, mahārāja, yoginā yogāvacarena paresaṃ aparaddhaṃ khalitaṃ paṭicchādetabbaṃ na vivaritabbaṃ.",
  "mil7.7.4:1.4": "Idaṃ, mahārāja, pavanassa paṭhamaṃ aṅgaṃ gahetabbaṃ.",
  "mil7.7.4:2.1": "Puna caparaṃ, mahārāja, pavanaṃ suññaṃ pacurajanehi;",
  "mil7.7.4:2.2": "evameva kho, mahārāja, yoginā yogāvacarena rāgadosamohamānadiṭṭhijālehi sabbehi ca kilesehi suññena bhavitabbaṃ.",
  "mil7.7.4:2.3": "Idaṃ, mahārāja, pavanassa dutiyaṃ aṅgaṃ gahetabbaṃ.",
  "mil7.7.4:3.1": "Puna caparaṃ, mahārāja, pavanaṃ vivittaṃ janasambādharahitaṃ;",
  "mil7.7.4:3.2": "evameva kho, mahārāja, yoginā yogāvacarena pāpakehi akusalehi dhammehi anariyehi pavivittena bhavitabbaṃ.",
  "mil7.7.4:3.3": "Idaṃ, mahārāja, pavanassa tatiyaṃ aṅgaṃ gahetabbaṃ.",
  "mil7.7.4:4.1": "Puna caparaṃ, mahārāja, pavanaṃ santaṃ parisuddhaṃ;",
  "mil7.7.4:4.2": "evameva kho, mahārāja, yoginā yogāvacarena santena parisuddhena bhavitabbaṃ, nibbutena pahīnamānena pahīnamakkhena bhavitabbaṃ.",
  "mil7.7.4:4.3": "Idaṃ, mahārāja, pavanassa catutthaṃ aṅgaṃ gahetabbaṃ.",
  "mil7.7.4:5.1": "Puna caparaṃ, mahārāja, pavanaṃ ariyajanasaṃsevitaṃ;",
  "mil7.7.4:5.2": "evameva kho, mahārāja, yoginā yogāvacarena ariyajanasaṃsevitena bhavitabbaṃ.",
  "mil7.7.4:5.3": "Idaṃ, mahārāja, pavanassa pañcamaṃ aṅgaṃ gahetabbaṃ.",
  "mil7.7.4:5.4": "Bhāsitampetaṃ, mahārāja, bhagavatā devātidevena saṃyuttanikāyavare—",
  "mil7.7.4:6.1": "‘Pavivittehi ariyehi,",
  "mil7.7.4:6.2": "pahitattehi jhāyibhi;",
  "mil7.7.4:6.3": "Niccaṃ āraddhavīriyehi,",
  "mil7.7.4:6.4": "paṇḍitehi sahāvase’”ti.",
  "mil7.7.4:7.1": "Pavanaṅgapañho catuttho."
}