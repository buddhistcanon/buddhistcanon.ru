{
  "mil5.4.3:0.1": "Milindapañha",
  "mil5.4.3:0.2": "Meṇḍakapañha",
  "mil5.4.3:0.3": "Sabbaññutañāṇavagga",
  "mil5.4.3:0.4": "3. Musāvādagarulahubhāvapañha",
  "mil5.4.3:1.1": "“Bhante nāgasena, bhāsitampetaṃ bhagavatā—",
  "mil5.4.3:1.2": "‘sampajānamusāvāde pārājiko hotī’ti.",
  "mil5.4.3:1.3": "Puna ca bhaṇitaṃ—",
  "mil5.4.3:1.4": "‘sampajānamusāvāde lahukaṃ āpattiṃ āpajjati ekassa santike desanāvatthukan’ti.",
  "mil5.4.3:1.5": "Bhante nāgasena, ko panettha viseso, kiṃkāraṇaṃ, yañcekena musāvādena ucchijjati, yañcekena musāvādena satekiccho hoti?",
  "mil5.4.3:1.6": "Yadi, bhante nāgasena, bhagavatā bhaṇitaṃ—",
  "mil5.4.3:1.7": "‘sampajānamusāvāde pārājiko hotī’ti, tena hi ‘sampajānamusāvāde lahukaṃ āpattiṃ āpajjati ekassa santike desanāvatthukan’ti yaṃ vacanaṃ, taṃ micchā.",
  "mil5.4.3:1.8": "Yadi tathāgatena bhaṇitaṃ—",
  "mil5.4.3:1.9": "‘sampajānamusāvāde lahukaṃ āpattiṃ āpajjati ekassa santike desanāvatthukan’ti, tena hi ‘sampajānamusāvāde pārājiko hotī’ti tampi vacanaṃ micchā.",
  "mil5.4.3:1.10": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.3:2.1": "“Bhāsitampetaṃ, mahārāja, bhagavatā—",
  "mil5.4.3:2.2": "‘sampajānamusāvāde pārājiko hotī’ti.",
  "mil5.4.3:2.3": "Bhaṇitañca—",
  "mil5.4.3:2.4": "‘sampajānamusāvāde lahukaṃ āpattiṃ āpajjati ekassa santike desanāvatthukan’ti, tañca pana vatthuvasena garukalahukaṃ hoti.",
  "mil5.4.3:2.5": "Taṃ kiṃ maññasi, mahārāja, idha koci puriso parassa pāṇinā pahāraṃ dadeyya, tassa tumhe kiṃ daṇḍaṃ dhārethā”ti?",
  "mil5.4.3:2.6": "“Yadi so, bhante, āha—",
  "mil5.4.3:2.7": "‘nakkhamāmī’ti, tassa mayaṃ akkhamamāne kahāpaṇaṃ harāpemā”ti.",
  "mil5.4.3:2.8": "“Idha pana, mahārāja, soyeva puriso tava pāṇinā pahāraṃ dadeyya, tassa pana ko daṇḍo”ti?",
  "mil5.4.3:2.9": "“Hatthampissa, bhante, chedāpeyyāma, pādampi chedāpeyyāma, yāva sīsaṃ kaḷīracchejjaṃ chedāpeyyāma, sabbampi taṃ gehaṃ vilumpāpeyyāma, ubhatopakkhe yāva sattamaṃ kulaṃ samugghātāpeyyāmā”ti.",
  "mil5.4.3:2.10": "“Ko panettha, mahārāja, viseso, kiṃkāraṇaṃ, yaṃ ekassa pāṇippahāre sukhumo kahāpaṇo daṇḍo, yaṃ tava pāṇippahāre hatthacchejjaṃ pādacchejjaṃ yāva kaḷīracchejjaṃ sabbagehādānaṃ ubhatopakkhe yāva sattamakulā samugghāto”ti?",
  "mil5.4.3:2.11": "“Manussantarena, bhante”ti.",
  "mil5.4.3:2.12": "“Evameva kho, mahārāja, sampajānamusāvādo vatthuvasena garukalahuko hotī”ti.",
  "mil5.4.3:2.13": "“Sādhu, bhante nāgasena, evametaṃ tathā sampaṭicchāmī”ti.",
  "mil5.4.3:3.1": "Musāvādagarulahubhāvapañho tatiyo."
}