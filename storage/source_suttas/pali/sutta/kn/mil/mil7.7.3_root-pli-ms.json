{
  "mil7.7.3:0.1": "Milindapañha",
  "mil7.7.3:0.2": "Opammakathāpañha",
  "mil7.7.3:0.3": "Makkaṭakavagga",
  "mil7.7.3:0.4": "3. Cittakadharakummaṅgapañha",
  "mil7.7.3:1.1": "“Bhante nāgasena, ‘cittakadharakummassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
  "mil7.7.3:1.2": "“Yathā, mahārāja, cittakadharakummo udakabhayā udakaṃ parivajjetvā vicarati, tāya ca pana udakaṃ parivajjanāya āyunā na parihāyati;",
  "mil7.7.3:1.3": "evameva kho, mahārāja, yoginā yogāvacarena pamāde bhayadassāvinā bhavitabbaṃ, appamāde guṇavisesadassāvinā.",
  "mil7.7.3:1.4": "Tāya ca pana bhayadassāvitāya na parihāyati sāmaññā, nibbānassa santike upeti.",
  "mil7.7.3:1.5": "Idaṃ, mahārāja, cittakadharakummassa ekaṃ aṅgaṃ gahetabbaṃ.",
  "mil7.7.3:1.6": "Bhāsitampetaṃ, mahārāja, bhagavatā devātidevena dhammapade—",
  "mil7.7.3:2.1": "‘Appamādarato bhikkhu,",
  "mil7.7.3:2.2": "pamāde bhayadassi vā;",
  "mil7.7.3:2.3": "Abhabbo parihānāya,",
  "mil7.7.3:2.4": "nibbānasseva santike’”ti.",
  "mil7.7.3:3.1": "Cittakadharakummaṅgapañho catuttho."
}