{
  "mil7.7.7:0.1": "Milindapañha",
  "mil7.7.7:0.2": "Opammakathāpañha",
  "mil7.7.7:0.3": "Makkaṭakavagga",
  "mil7.7.7:0.4": "7. Maṇiratanaṅgapañha",
  "mil7.7.7:1.1": "“Bhante nāgasena, ‘maṇiratanassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.7.7:1.2": "“Yathā, mahārāja, maṇiratanaṃ ekantaparisuddhaṃ;",
  "mil7.7.7:1.3": "evameva kho, mahārāja, yoginā yogāvacarena ekantaparisuddhājīvena bhavitabbaṃ.",
  "mil7.7.7:1.4": "Idaṃ, mahārāja, maṇiratanassa paṭhamaṃ aṅgaṃ gahetabbaṃ.",
  "mil7.7.7:2.1": "Puna caparaṃ, mahārāja, maṇiratanaṃ na kenaci saddhiṃ missīyati;",
  "mil7.7.7:2.2": "evameva kho, mahārāja, yoginā yogāvacarena pāpehi pāpasahāyehi saddhiṃ na missitabbaṃ.",
  "mil7.7.7:2.3": "Idaṃ, mahārāja, maṇiratanassa dutiyaṃ aṅgaṃ gahetabbaṃ.",
  "mil7.7.7:3.1": "Puna caparaṃ, mahārāja, maṇiratanaṃ jātiratanehi yojīyati;",
  "mil7.7.7:3.2": "evameva kho, mahārāja, yoginā yogāvacarena uttamavarajātimantehi saddhiṃ saṃvasitabbaṃ, paṭipannakaphalaṭṭhasekkhaphalasamaṅgīhi sotāpannasakadāgāmianāgāmiarahantatevijjachaḷabhiññasamaṇamaṇiratanehi saddhiṃ saṃvasitabbaṃ.",
  "mil7.7.7:3.3": "Idaṃ, mahārāja, maṇiratanassa tatiyaṃ aṅgaṃ gahetabbaṃ.",
  "mil7.7.7:3.4": "Bhāsitampetaṃ, mahārāja, bhagavatā devātidevena suttanipāte—",
  "mil7.7.7:4.1": "‘Suddhā suddhehi saṃvāsaṃ,",
  "mil7.7.7:4.2": "Kappayavho patissatā;",
  "mil7.7.7:4.3": "Tato samaggā nipakā,",
  "mil7.7.7:4.4": "Dukkhassantaṃ karissathā’”ti.",
  "mil7.7.7:5.1": "Maṇiratanaṅgapañho sattamo."
}