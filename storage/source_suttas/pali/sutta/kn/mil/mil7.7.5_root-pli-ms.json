{
  "mil7.7.5:0.1": "Milindapañha",
  "mil7.7.5:0.2": "Opammakathāpañha",
  "mil7.7.5:0.3": "Makkaṭakavagga",
  "mil7.7.5:0.4": "5. Rukkhaṅgapañha",
  "mil7.7.5:1.1": "“Bhante nāgasena, ‘rukkhassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.7.5:1.2": "“Yathā, mahārāja, rukkho nāma pupphaphaladharo;",
  "mil7.7.5:1.3": "evameva kho, mahārāja, yoginā yogāvacarena vimuttipupphasāmaññaphaladhārinā bhavitabbaṃ.",
  "mil7.7.5:1.4": "Idaṃ, mahārāja, rukkhassa paṭhamaṃ aṅgaṃ gahetabbaṃ.",
  "mil7.7.5:2.1": "Puna caparaṃ, mahārāja, rukkho upagatānamanuppaviṭṭhānaṃ janānaṃ chāyaṃ deti;",
  "mil7.7.5:2.2": "evameva kho, mahārāja, yoginā yogāvacarena upagatānamanuppaviṭṭhānaṃ puggalānaṃ āmisappaṭisandhārena vā dhammappaṭisanthārena vā paṭisantharitabbaṃ.",
  "mil7.7.5:2.3": "Idaṃ, mahārāja, rukkhassa dutiyaṃ aṅgaṃ gahetabbaṃ.",
  "mil7.7.5:3.1": "Puna caparaṃ, mahārāja, rukkho chāyāvemattaṃ na karoti;",
  "mil7.7.5:3.2": "evameva kho, mahārāja, yoginā yogāvacarena sabbasattesu vemattatā na kātabbā, coravadhakapaccatthikesupi attanipi samasamā mettābhāvanā kātabbā, ‘kinti ime sattā averā abyāpajjā anīghā sukhī attānaṃ parihareyyun’ti.",
  "mil7.7.5:3.3": "Idaṃ, mahārāja, rukkhassa tatiyaṃ aṅgaṃ gahetabbaṃ.",
  "mil7.7.5:3.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.7.5:4.1": "‘Vadhake devadattamhi,",
  "mil7.7.5:4.2": "core aṅgulimālake;",
  "mil7.7.5:4.3": "Dhanapāle rāhule ca,",
  "mil7.7.5:4.4": "sabbattha samako munī’”ti.",
  "mil7.7.5:5.1": "Rukkhaṅgapañho pañcamo."
}