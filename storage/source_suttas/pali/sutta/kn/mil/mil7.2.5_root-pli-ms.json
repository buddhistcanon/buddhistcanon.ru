{
  "mil7.2.5:0.1": "Milindapañha",
  "mil7.2.5:0.2": "Opammakathāpañha",
  "mil7.2.5:0.3": "Gadrabhavagga",
  "mil7.2.5:0.4": "5. Dīpikaṅgapañha",
  "mil7.2.5:1.1": "“Bhante nāgasena, ‘dīpikassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.2.5:1.2": "“Yathā, mahārāja, dīpiko araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā mige gaṇhāti;",
  "mil7.2.5:1.3": "evameva kho, mahārāja, yoginā yogāvacarena vivekaṃ sevitabbaṃ araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ appasaddaṃ appanigghosaṃ vijanavātaṃ manussarāhaseyyakaṃ paṭisallānasāruppaṃ;",
  "mil7.2.5:1.4": "vivekaṃ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṃ pāpuṇāti.",
  "mil7.2.5:1.5": "Idaṃ, mahārāja, dīpikassa paṭhamaṃ aṅgaṃ gahetabbaṃ.",
  "mil7.2.5:1.6": "Bhāsitampetaṃ, mahārāja, therehi dhammasaṅgāhakehi—",
  "mil7.2.5:2.1": "‘Yathāpi dīpiko nāma,",
  "mil7.2.5:2.2": "nilīyitvā gaṇhate mige;",
  "mil7.2.5:2.3": "Tathevāyaṃ buddhaputto,",
  "mil7.2.5:2.4": "yuttayogo vipassako;",
  "mil7.2.5:2.5": "Araññaṃ pavisitvāna,",
  "mil7.2.5:2.6": "gaṇhāti phalamuttaman’ti.",
  "mil7.2.5:3.1": "Puna caparaṃ, mahārāja, dīpiko yaṃ kiñci pasuṃ vadhitvā vāmena passena patitaṃ na bhakkheti;",
  "mil7.2.5:3.2": "evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā muggasupyatāya vā pāribhaṭyatāya vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā aṅgavijjāya vā aññataraññatarena vā buddhappaṭikuṭṭhena micchājīvena nipphāditaṃ bhojanaṃ na bhuñjitabbaṃ vāmena passena patitaṃ pasuṃ viya dīpiko.",
  "mil7.2.5:3.3": "Idaṃ, mahārāja, dīpikassa dutiyaṃ aṅgaṃ gahetabbaṃ.",
  "mil7.2.5:3.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.2.5:4.1": "‘Vacīviññattivipphārā,",
  "mil7.2.5:4.2": "uppannaṃ madhupāyasaṃ;",
  "mil7.2.5:4.3": "Sace bhutto bhaveyyāhaṃ,",
  "mil7.2.5:4.4": "sājīvo garahito mama.",
  "mil7.2.5:5.1": "Yadipi me antaguṇaṃ,",
  "mil7.2.5:5.2": "nikkhamitvā bahī care;",
  "mil7.2.5:5.3": "Neva bhindeyyamājīvaṃ,",
  "mil7.2.5:5.4": "cajamānopi jīvitan’”ti.",
  "mil7.2.5:6.1": "Dīpikaṅgapañho pañcamo."
}