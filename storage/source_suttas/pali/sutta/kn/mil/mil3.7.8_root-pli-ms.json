{
  "mil3.7.8:0.1": "Milindapañha",
  "mil3.7.8:0.2": "Arūpadhammavavatthānavagga",
  "mil3.7.8:0.3": "8. Jānantājānantapāpakaraṇapañha",
  "mil3.7.8:1.1": "Rājā āha—",
  "mil3.7.8:1.2": "“bhante nāgasena, yo jānanto pāpakammaṃ karoti, yo ajānanto pāpakammaṃ karoti, kassa bahutaraṃ apuññan”ti?",
  "mil3.7.8:1.3": "Thero āha “yo kho, mahārāja, ajānanto pāpakammaṃ karoti, tassa bahutaraṃ apuññan”ti.",
  "mil3.7.8:1.4": "“Tena hi, bhante nāgasena, yo amhākaṃ rājaputto vā rājamahāmatto vā ajānanto pāpakammaṃ karoti, taṃ mayaṃ diguṇaṃ daṇḍemā”ti?",
  "mil3.7.8:1.5": "“Taṃ kiṃ maññasi, mahārāja, tattaṃ ayoguḷaṃ ādittaṃ sampajjalitaṃ sajotibhūtaṃ eko jānanto gaṇheyya, eko ajānanto gaṇheyya, katamo balavataraṃ ḍayheyyā”ti.",
  "mil3.7.8:1.6": "“Yo kho, bhante, ajānanto gaṇheyya, so balavataraṃ ḍayheyyā”ti.",
  "mil3.7.8:1.7": "“Evameva kho, mahārāja, yo ajānanto pāpakammaṃ karoti, tassa bahutaraṃ apuññan”ti.",
  "mil3.7.8:2.1": "“Kallosi, bhante nāgasenā”ti.",
  "mil3.7.8:3.1": "Jānantājānantapāpakaraṇapañho aṭṭhamo."
}