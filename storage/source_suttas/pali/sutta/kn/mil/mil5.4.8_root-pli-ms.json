{
  "mil5.4.8:0.1": "Milindapañha",
  "mil5.4.8:0.2": "Meṇḍakapañha",
  "mil5.4.8:0.3": "Sabbaññutañāṇavagga",
  "mil5.4.8:0.4": "8. Amarādevīpañha",
  "mil5.4.8:1.1": "“Bhante nāgasena, bhāsitampetaṃ bhagavatā—",
  "mil5.4.8:2.1": "‘Sace labhetha khaṇaṃ vā raho vā,",
  "mil5.4.8:2.2": "Nimantakaṃ vāpi labhetha tādisaṃ;",
  "mil5.4.8:2.3": "Sabbāva itthī kayiruṃ nu pāpaṃ,",
  "mil5.4.8:2.4": "Aññaṃ aladdhā pīṭhasappinā saddhin’ti.",
  "mil5.4.8:3.1": "Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā rājappaṭisamaṃ sāmikaṃ karitvā sahassena nimantīyamānā pāpaṃ nākāsī’ti.",
  "mil5.4.8:3.2": "Yadi, bhante nāgasena, bhagavatā bhaṇitaṃ—",
  "mil5.4.8:3.3": "‘sace …pe…",
  "mil5.4.8:3.4": "saddhin’ti tena hi ‘mahosadhassa bhariyā …pe…",
  "mil5.4.8:3.5": "nākāsī’ti yaṃ vacanaṃ, taṃ micchā.",
  "mil5.4.8:3.6": "Yadi mahosadhassa bhariyā …pe…",
  "mil5.4.8:3.7": "nākāsi, tena hi ‘sace …pe…",
  "mil5.4.8:3.8": "saddhin’ti tampi vacanaṃ micchā.",
  "mil5.4.8:3.9": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.8:4.1": "“Bhāsitampetaṃ, mahārāja, bhagavatā—",
  "mil5.4.8:4.2": "‘sace …pe…",
  "mil5.4.8:4.3": "saddhin’ti.",
  "mil5.4.8:4.4": "Kathīyati ca ‘mahosadhassa bhariyā …pe…",
  "mil5.4.8:4.5": "nākāsī’ti.",
  "mil5.4.8:4.6": "Kareyya sā, mahārāja, itthī sahassaṃ labhamānā tādisena purisena saddhiṃ pāpakammaṃ, na sā kareyya sace khaṇaṃ vā raho vā nimantakaṃ vāpi tādisaṃ labheyya, vicinantī sā, mahārāja, amarā itthī na addasa khaṇaṃ vā raho vā nimantakaṃ vāpi tādisaṃ.",
  "mil5.4.8:5.1": "Idha loke garahabhayā khaṇaṃ na passi, paraloke nirayabhayā khaṇaṃ na passi, kaṭukavipākaṃ pāpanti khaṇaṃ na passi, piyaṃ amuñcitukāmā khaṇaṃ na passi, sāmikassa garukatāya khaṇaṃ na passi, dhammaṃ apacāyantī khaṇaṃ na passi, anariyaṃ garahantī khaṇaṃ na passi, kiriyaṃ abhinditukāmā khaṇaṃ na passi.",
  "mil5.4.8:5.2": "Evarūpehi bahūhi kāraṇehi khaṇaṃ na passi.",
  "mil5.4.8:6.1": "Rahopi sā loke vicinitvā apassantī pāpaṃ nākāsi.",
  "mil5.4.8:6.2": "Sace sā manussehi raho labheyya, atha amanussehi raho na labheyya.",
  "mil5.4.8:6.3": "Sace amanussehi raho labheyya, atha paracittavidūhi pabbajitehi raho na labheyya.",
  "mil5.4.8:6.4": "Sace paracittavidūhi pabbajitehi raho labheyya, atha paracittavidūnīhi devatāhi raho na labheyya.",
  "mil5.4.8:6.5": "Sace paracittavidūnīhi devatāhi raho labheyya, attanāva pāpehi raho na labheyya.",
  "mil5.4.8:6.6": "Sace attanāva pāpehi raho labheyya, atha adhammena raho na labheyya.",
  "mil5.4.8:6.7": "Evarūpehi bahuvidhehi kāraṇehi raho alabhitvā pāpaṃ nākāsi.",
  "mil5.4.8:7.1": "Nimantakampi sā loke vicinitvā tādisaṃ alabhantī pāpaṃ nākāsi.",
  "mil5.4.8:7.2": "Mahosadho, mahārāja, paṇḍito aṭṭhavīsatiyā aṅgehi samannāgato.",
  "mil5.4.8:7.3": "Katamehi aṭṭhavīsatiyā aṅgehi samannāgato?",
  "mil5.4.8:7.4": "Mahosadho, mahārāja, sūro hirimā ottappī sapakkho mittasampanno khamo sīlavā saccavādī soceyyasampanno akkodhano anatimānī anusūyako vīriyavā āyūhako saṅgāhako saṃvibhāgī sakhilo nivātavutti saṇho asaṭho amāyāvī atibuddhisampanno kittimā vijjāsampanno hitesī upanissitānaṃ patthito sabbajanassa dhanavā yasavā.",
  "mil5.4.8:7.5": "Mahosadho, mahārāja, paṇḍito imehi aṭṭhavīsatiyā aṅgehi samannāgato.",
  "mil5.4.8:7.6": "Sā aññaṃ tādisaṃ nimantakaṃ alabhitvā pāpaṃ nākāsī”ti.",
  "mil5.4.8:7.7": "“Sādhu, bhante nāgasena, evametaṃ tathā sampaṭicchāmī”ti.",
  "mil5.4.8:8.1": "Amarādevīpañho aṭṭhamo."
}