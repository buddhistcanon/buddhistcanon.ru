{
  "mil3.1.3:0.1": "Milindapañha",
  "mil3.1.3:0.2": "Mahāvagga",
  "mil3.1.3:0.3": "3. Vīmaṃsanapañha",
  "mil3.1.3:1.1": "Rājā āha—",
  "mil3.1.3:1.2": "“bhante nāgasena, sallapissasi mayā saddhin”ti?",
  "mil3.1.3:1.3": "“Sace tvaṃ, mahārāja, paṇḍitavādaṃ sallapissasi sallapissāmi, sace pana rājavādaṃ sallapissasi na sallapissāmī”ti.",
  "mil3.1.3:1.4": "“Kathaṃ, bhante nāgasena, paṇḍitā sallapantī”ti?",
  "mil3.1.3:1.5": "“Paṇḍitānaṃ kho, mahārāja, sallāpe āveṭhanampi kayirati, nibbeṭhanampi kayirati, niggahopi kayirati, paṭikammampi kayirati, vissāsopi kayirati, paṭivissāsopi kayirati, na ca tena paṇḍitā kuppanti, evaṃ kho, mahārāja, paṇḍitā sallapantī”ti.",
  "mil3.1.3:1.6": "“Kathaṃ pana, bhante, rājāno sallapantī”ti?",
  "mil3.1.3:1.7": "“Rājāno kho, mahārāja, sallāpe ekaṃ vatthuṃ paṭijānanti, yo taṃ vatthuṃ vilometi, tassa daṇḍaṃ āṇāpenti ‘imassa daṇḍaṃ paṇethā’ti, evaṃ kho, mahārāja, rājāno sallapantī”ti.",
  "mil3.1.3:1.8": "“Paṇḍitavādāhaṃ, bhante, sallapissāmi, no rājavādaṃ, vissaṭṭho bhadanto sallapatu yathā bhikkhunā vā sāmaṇerena vā upāsakena vā ārāmikena vā saddhiṃ sallapati, evaṃ vissaṭṭho bhadanto sallapatu mā bhāyatū”ti.",
  "mil3.1.3:1.9": "“Suṭṭhu, mahārājā”ti thero abbhānumodi.",
  "mil3.1.3:2.1": "Rājā āha—",
  "mil3.1.3:2.2": "“bhante nāgasena, pucchissāmī”ti.",
  "mil3.1.3:2.3": "“Puccha, mahārājā”ti.",
  "mil3.1.3:2.4": "“Pucchitosi me, bhante”ti.",
  "mil3.1.3:2.5": "“Visajjitaṃ, mahārājā”ti.",
  "mil3.1.3:2.6": "“Kiṃ pana, bhante, tayā visajjitan”ti?",
  "mil3.1.3:2.7": "“Kiṃ pana, mahārāja, tayā pucchitan”ti.",
  "mil3.1.3:3.1": "Vīmaṃsanapañho tatiyo."
}