{
  "mil7.3.6:0.1": "Milindapañha",
  "mil7.3.6:0.2": "Opammakathāpañha",
  "mil7.3.6:0.3": "Samuddavagga",
  "mil7.3.6:0.4": "6. Nāvālagganakaṅgapañha",
  "mil7.3.6:1.1": "“Bhante nāgasena, ‘nāvālagganakassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.3.6:1.2": "“Yathā, mahārāja, nāvālagganakaṃ bahuūmijālākulavikkhobhitasalilatale mahatimahāsamudde nāvaṃ laggeti ṭhapeti, na deti disāvidisaṃ harituṃ;",
  "mil7.3.6:1.3": "evameva kho, mahārāja, yoginā yogāvacarena rāgadosamohūmijāle mahatimahāvitakkasampahāre cittaṃ laggetabbaṃ, na dātabbaṃ disāvidisaṃ harituṃ.",
  "mil7.3.6:1.4": "Idaṃ, mahārāja, nāvālagganakassa paṭhamaṃ aṅgaṃ gahetabbaṃ.",
  "mil7.3.6:2.1": "Puna caparaṃ, mahārāja, nāvālagganakaṃ na plavati visīdati, hatthasatepi udake nāvaṃ laggeti ṭhānamupaneti;",
  "mil7.3.6:2.2": "evameva kho, mahārāja, yoginā yogāvacarena lābhayasasakkāramānanavandanapūjanaapacitīsu lābhaggayasaggepi na plavitabbaṃ, sarīrayāpanamattake yeva cittaṃ ṭhapetabbaṃ.",
  "mil7.3.6:2.3": "Idaṃ, mahārāja, nāvālagganakassa dutiyaṃ aṅgaṃ gahetabbaṃ.",
  "mil7.3.6:2.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.3.6:3.1": "‘Yathā samudde lagganakaṃ,",
  "mil7.3.6:3.2": "na plavati visīdati;",
  "mil7.3.6:3.3": "Tatheva lābhasakkāre,",
  "mil7.3.6:3.4": "mā plavatha visīdathā’”ti.",
  "mil7.3.6:4.1": "Nāvālagganakaṅgapañho chaṭṭho."
}