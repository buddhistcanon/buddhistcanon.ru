{
  "bv5:0.1": "Buddhavaṃsa",
  "bv5:0.2": "5. Maṅgalabuddhavaṃsa",
  "bv5:1.1": "“Koṇḍaññassa aparena,",
  "bv5:1.2": "maṅgalo nāma nāyako;",
  "bv5:1.3": "Tamaṃ loke nihantvāna,",
  "bv5:1.4": "dhammokkamabhidhārayi.",
  "bv5:2.1": "Atulāsi pabhā tassa,",
  "bv5:2.2": "jinehaññehi uttariṃ;",
  "bv5:2.3": "Candasūriyapabhaṃ hantvā,",
  "bv5:2.4": "dasasahassī virocati.",
  "bv5:3.1": "Sopi buddho pakāsesi,",
  "bv5:3.2": "caturo saccavaruttame;",
  "bv5:3.3": "Te te saccarasaṃ pītvā,",
  "bv5:3.4": "vinodenti mahātamaṃ.",
  "bv5:4.1": "Patvāna bodhimatulaṃ,",
  "bv5:4.2": "paṭhame dhammadesane;",
  "bv5:4.3": "Koṭisatasahassānaṃ,",
  "bv5:4.4": "dhammābhisamayo ahu.",
  "bv5:5.1": "Surindadevabhavane,",
  "bv5:5.2": "buddho dhammamadesayi;",
  "bv5:5.3": "Tadā koṭisahassānaṃ,",
  "bv5:5.4": "dutiyo samayo ahu.",
  "bv5:6.1": "Yadā sunando cakkavattī,",
  "bv5:6.2": "sambuddhaṃ upasaṅkami;",
  "bv5:6.3": "Tadā āhani sambuddho,",
  "bv5:6.4": "dhammabheriṃ varuttamaṃ.",
  "bv5:7.1": "Sunandassānucarā janatā,",
  "bv5:7.2": "Tadāsuṃ navutikoṭiyo;",
  "bv5:7.3": "Sabbepi te niravasesā,",
  "bv5:7.4": "Ahesuṃ ehi bhikkhukā.",
  "bv5:8.1": "Sannipātā tayo āsuṃ,",
  "bv5:8.2": "maṅgalassa mahesino;",
  "bv5:8.3": "Koṭisatasahassānaṃ,",
  "bv5:8.4": "paṭhamo āsi samāgamo.",
  "bv5:9.1": "Dutiyo koṭisatasahassānaṃ,",
  "bv5:9.2": "Tatiyo navutikoṭinaṃ;",
  "bv5:9.3": "Khīṇāsavānaṃ vimalānaṃ,",
  "bv5:9.4": "Tadā āsi samāgamo.",
  "bv5:10.1": "Ahaṃ tena samayena,",
  "bv5:10.2": "surucī nāma brāhmaṇo;",
  "bv5:10.3": "Ajjhāyako mantadharo,",
  "bv5:10.4": "tiṇṇaṃ vedāna pāragū.",
  "bv5:11.1": "Tamahaṃ upasaṅkamma,",
  "bv5:11.2": "Saraṇaṃ gantvāna satthuno;",
  "bv5:11.3": "Sambuddhappamukhaṃ saṃghaṃ,",
  "bv5:11.4": "Gandhamālena pūjayiṃ;",
  "bv5:11.5": "Pūjetvā gandhamālena,",
  "bv5:11.6": "Gavapānena tappayiṃ.",
  "bv5:12.1": "Sopi maṃ buddho byākāsi,",
  "bv5:12.2": "maṅgalo dvipaduttamo;",
  "bv5:12.3": "‘Aparimeyyito kappe,",
  "bv5:12.4": "ayaṃ buddho bhavissati.",
  "bv5:13.1": "Padhānaṃ padahitvāna,",
  "bv5:13.2": "…pe…",
  "bv5:13.3": "hessāma sammukhā imaṃ’.",
  "bv5:14.1": "Tassāpi vacanaṃ sutvā,",
  "bv5:14.2": "bhiyyo cittaṃ pasādayiṃ;",
  "bv5:14.3": "Uttariṃ vatamadhiṭṭhāsiṃ,",
  "bv5:14.4": "dasapāramipūriyā.",
  "bv5:15.1": "Tadā pītimanubrūhanto,",
  "bv5:15.2": "sambodhivarapattiyā;",
  "bv5:15.3": "Buddhe datvāna maṃ gehaṃ,",
  "bv5:15.4": "pabbajiṃ tassa santike.",
  "bv5:16.1": "Suttantaṃ vinayañcāpi,",
  "bv5:16.2": "navaṅgaṃ satthusāsanaṃ;",
  "bv5:16.3": "Sabbaṃ pariyāpuṇitvā,",
  "bv5:16.4": "sobhayiṃ jinasāsanaṃ.",
  "bv5:17.1": "Tatthappamatto viharanto,",
  "bv5:17.2": "brahmaṃ bhāvetva bhāvanaṃ;",
  "bv5:17.3": "Abhiññāpāramiṃ gantvā,",
  "bv5:17.4": "brahmalokamagacchahaṃ.",
  "bv5:18.1": "Uttaraṃ nāma nagaraṃ,",
  "bv5:18.2": "uttaro nāma khattiyo;",
  "bv5:18.3": "Uttarā nāma janikā,",
  "bv5:18.4": "maṅgalassa mahesino.",
  "bv5:19.1": "Navavassasahassāni,",
  "bv5:19.2": "agāraṃ ajjha so vasi;",
  "bv5:19.3": "Yasavā sucimā sirīmā,",
  "bv5:19.4": "tayo pāsādamuttamā.",
  "bv5:20.1": "Samatiṃsasahassāni,",
  "bv5:20.2": "nāriyo samalaṅkatā;",
  "bv5:20.3": "Yasavatī nāma nārī,",
  "bv5:20.4": "sīvalo nāma atrajo.",
  "bv5:21.1": "Nimitte caturo disvā,",
  "bv5:21.2": "assayānena nikkhami;",
  "bv5:21.3": "Anūnaaṭṭhamāsāni,",
  "bv5:21.4": "padhānaṃ padahī jino.",
  "bv5:22.1": "Brahmunā yācito santo,",
  "bv5:22.2": "maṅgalo nāma nāyako;",
  "bv5:22.3": "Vatti cakkaṃ mahāvīro,",
  "bv5:22.4": "vane sirīvaruttame.",
  "bv5:23.1": "Sudevo dhammaseno ca,",
  "bv5:23.2": "ahesuṃ aggasāvakā;",
  "bv5:23.3": "Pālito nāmupaṭṭhāko,",
  "bv5:23.4": "maṅgalassa mahesino.",
  "bv5:24.1": "Sīvalā ca asokā ca,",
  "bv5:24.2": "ahesuṃ aggasāvikā;",
  "bv5:24.3": "Bodhi tassa bhagavato,",
  "bv5:24.4": "nāgarukkhoti vuccati.",
  "bv5:25.1": "Nando ceva visākho ca,",
  "bv5:25.2": "ahesuṃ aggupaṭṭhakā;",
  "bv5:25.3": "Anulā ceva sutanā ca,",
  "bv5:25.4": "ahesuṃ aggupaṭṭhikā.",
  "bv5:26.1": "Aṭṭhāsīti ratanāni,",
  "bv5:26.2": "accuggato mahāmuni;",
  "bv5:26.3": "Tato niddhāvatī raṃsī,",
  "bv5:26.4": "anekasatasahassiyo.",
  "bv5:27.1": "Navutivassasahassāni,",
  "bv5:27.2": "āyu vijjati tāvade;",
  "bv5:27.3": "Tāvatā tiṭṭhamāno so,",
  "bv5:27.4": "tāresi janataṃ bahuṃ.",
  "bv5:28.1": "Yathāpi sāgare ūmī,",
  "bv5:28.2": "na sakkā tā gaṇetuye;",
  "bv5:28.3": "Tatheva sāvakā tassa,",
  "bv5:28.4": "na sakkā te gaṇetuye.",
  "bv5:29.1": "Yāva aṭṭhāsi sambuddho,",
  "bv5:29.2": "maṅgalo lokanāyako;",
  "bv5:29.3": "Na tassa sāsane atthi,",
  "bv5:29.4": "sakilesamaraṇaṃ tadā.",
  "bv5:30.1": "Dhammokkaṃ dhārayitvāna,",
  "bv5:30.2": "santāretvā mahājanaṃ;",
  "bv5:30.3": "Jalitvā dhūmaketūva,",
  "bv5:30.4": "nibbuto so mahāyaso.",
  "bv5:31.1": "Saṅkhārānaṃ sabhāvatthaṃ,",
  "bv5:31.2": "dassayitvā sadevake;",
  "bv5:31.3": "Jalitvā aggikkhandhova,",
  "bv5:31.4": "sūriyo atthaṅgato yathā.",
  "bv5:32.1": "Uyyāne vassare nāma,",
  "bv5:32.2": "Buddho nibbāyi maṅgalo;",
  "bv5:32.3": "Tatthevassa jinathūpo,",
  "bv5:32.4": "Tiṃsayojanamuggato”ti. (369)",
  "bv5:33.1": "Maṅgalassa bhagavato vaṃso tatiyo."
}