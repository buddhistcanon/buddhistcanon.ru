{
  "bv18:0.1": "Buddhavaṃsa",
  "bv18:0.2": "18. Siddhatthabuddhavaṃsa",
  "bv18:1.1": "“Dhammadassissa aparena,",
  "bv18:1.2": "siddhattho nāma nāyako;",
  "bv18:1.3": "Nihanitvā tamaṃ sabbaṃ,",
  "bv18:1.4": "sūriyo abbhuggato yathā.",
  "bv18:2.1": "Sopi patvāna sambodhiṃ,",
  "bv18:2.2": "santārento sadevakaṃ;",
  "bv18:2.3": "Abhivassi dhammameghena,",
  "bv18:2.4": "nibbāpento sadevakaṃ.",
  "bv18:3.1": "Tassāpi atulatejassa,",
  "bv18:3.2": "Ahesuṃ abhisamayā tayo;",
  "bv18:3.3": "Koṭisatasahassānaṃ,",
  "bv18:3.4": "Paṭhamābhisamayo ahu.",
  "bv18:4.1": "Punāparaṃ bhīmarathe,",
  "bv18:4.2": "yadā āhani dundubhiṃ;",
  "bv18:4.3": "Tadā navutikoṭīnaṃ,",
  "bv18:4.4": "dutiyābhisamayo ahu.",
  "bv18:5.1": "Yadā buddho dhammaṃ desesi,",
  "bv18:5.2": "vebhāre so puruttame;",
  "bv18:5.3": "Tadā navutikoṭīnaṃ,",
  "bv18:5.4": "tatiyābhisamayo ahu.",
  "bv18:6.1": "Sannipātā tayo āsuṃ,",
  "bv18:6.2": "tasmimpi dvipaduttame;",
  "bv18:6.3": "Khīṇāsavānaṃ vimalānaṃ,",
  "bv18:6.4": "santacittāna tādinaṃ.",
  "bv18:7.1": "Koṭisatānaṃ navutīnaṃ,",
  "bv18:7.2": "asītiyāpi ca koṭinaṃ;",
  "bv18:7.3": "Ete āsuṃ tayo ṭhānā,",
  "bv18:7.4": "vimalānaṃ samāgame.",
  "bv18:8.1": "Ahaṃ tena samayena,",
  "bv18:8.2": "maṅgalo nāma tāpaso;",
  "bv18:8.3": "Uggatejo duppasaho,",
  "bv18:8.4": "abhiññābalasamāhito.",
  "bv18:9.1": "Jambuto phalamānetvā,",
  "bv18:9.2": "siddhatthassa adāsahaṃ;",
  "bv18:9.3": "Paṭiggahetvā sambuddho,",
  "bv18:9.4": "idaṃ vacanamabravi.",
  "bv18:10.1": "‘Passatha imaṃ tāpasaṃ,",
  "bv18:10.2": "jaṭilaṃ uggatāpanaṃ;",
  "bv18:10.3": "Catunnavutito kappe,",
  "bv18:10.4": "ayaṃ buddho bhavissati.",
  "bv18:11.1": "Padhānaṃ padahitvāna,",
  "bv18:11.2": "…pe…",
  "bv18:11.3": "hessāma sammukhā imaṃ’.",
  "bv18:12.1": "Tassāpi vacanaṃ sutvā,",
  "bv18:12.2": "bhiyyo cittaṃ pasādayiṃ;",
  "bv18:12.3": "Uttariṃ vatamadhiṭṭhāsiṃ,",
  "bv18:12.4": "dasapāramipūriyā.",
  "bv18:13.1": "Vebhāraṃ nāma nagaraṃ,",
  "bv18:13.2": "udeno nāma khattiyo;",
  "bv18:13.3": "Suphassā nāma janikā,",
  "bv18:13.4": "siddhatthassa mahesino.",
  "bv18:14.1": "Dasavassasahassāni,",
  "bv18:14.2": "agāraṃ ajjha so vasi;",
  "bv18:14.3": "Kokāsuppalakokanadā,",
  "bv18:14.4": "tayo pāsādamuttamā.",
  "bv18:15.1": "Tisoḷasasahassāni,",
  "bv18:15.2": "nāriyo samalaṅkatā;",
  "bv18:15.3": "Somanassā nāma sā nārī,",
  "bv18:15.4": "anūpamo nāma atrajo.",
  "bv18:16.1": "Nimitte caturo disvā,",
  "bv18:16.2": "sivikāyābhinikkhami;",
  "bv18:16.3": "Anūnadasamāsāni,",
  "bv18:16.4": "padhānaṃ padahī jino.",
  "bv18:17.1": "Brahmunā yācito santo,",
  "bv18:17.2": "siddhattho lokanāyako;",
  "bv18:17.3": "Vatti cakkaṃ mahāvīro,",
  "bv18:17.4": "migadāye naruttamo.",
  "bv18:18.1": "Sambalo ca sumitto ca,",
  "bv18:18.2": "ahesuṃ aggasāvakā;",
  "bv18:18.3": "Revato nāmupaṭṭhāko,",
  "bv18:18.4": "siddhatthassa mahesino.",
  "bv18:19.1": "Sīvalā ca surāmā ca,",
  "bv18:19.2": "ahesuṃ aggasāvikā;",
  "bv18:19.3": "Bodhi tassa bhagavato,",
  "bv18:19.4": "kaṇikāroti vuccati.",
  "bv18:20.1": "Suppiyo ca samuddo ca,",
  "bv18:20.2": "ahesuṃ aggupaṭṭhakā;",
  "bv18:20.3": "Rammā ceva surammā ca,",
  "bv18:20.4": "ahesuṃ aggupaṭṭhikā.",
  "bv18:21.1": "So buddho saṭṭhiratanaṃ,",
  "bv18:21.2": "ahosi nabhamuggato;",
  "bv18:21.3": "Kañcanagghiyasaṅkāso,",
  "bv18:21.4": "dasasahassī virocati.",
  "bv18:22.1": "Sopi buddho asamasamo,",
  "bv18:22.2": "atulo appaṭipuggalo;",
  "bv18:22.3": "Vassasatasahassāni,",
  "bv18:22.4": "loke aṭṭhāsi cakkhumā.",
  "bv18:23.1": "Vipulaṃ pabhaṃ dassayitvā,",
  "bv18:23.2": "pupphāpetvāna sāvake;",
  "bv18:23.3": "Vilāsetvā samāpatyā,",
  "bv18:23.4": "nibbuto so sasāvako.",
  "bv18:24.1": "Siddhattho munivaro buddho,",
  "bv18:24.2": "Anomārāmamhi nibbuto;",
  "bv18:24.3": "Tatthevassa thūpavaro,",
  "bv18:24.4": "Catuyojanamuggato”ti. (753)",
  "bv18:25.1": "Siddhatthassa bhagavato vaṃso soḷasamo."
}