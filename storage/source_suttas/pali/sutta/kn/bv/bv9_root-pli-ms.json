{
  "bv9:0.1": "Buddhavaṃsa",
  "bv9:0.2": "9 Anomadassībuddhavaṃsa",
  "bv9:1.1": "“Sobhitassa aparena,",
  "bv9:1.2": "Sambuddho dvipaduttamo;",
  "bv9:1.3": "Anomadassī amitayaso,",
  "bv9:1.4": "Tejassī duratikkamo.",
  "bv9:2.1": "So chetvā bandhanaṃ sabbaṃ,",
  "bv9:2.2": "viddhaṃsetvā tayo bhave;",
  "bv9:2.3": "Anivattigamanaṃ maggaṃ,",
  "bv9:2.4": "desesi devamānuse.",
  "bv9:3.1": "Sāgarova asaṅkhobbho,",
  "bv9:3.2": "pabbatova durāsado;",
  "bv9:3.3": "Ākāsova ananto so,",
  "bv9:3.4": "sālarājāva phullito.",
  "bv9:4.1": "Dassanenapi taṃ buddhaṃ,",
  "bv9:4.2": "tositā honti pāṇino;",
  "bv9:4.3": "Byāharantaṃ giraṃ sutvā,",
  "bv9:4.4": "amataṃ pāpuṇanti te.",
  "bv9:5.1": "Dhammābhisamayo tassa,",
  "bv9:5.2": "Iddho phīto tadā ahu;",
  "bv9:5.3": "Koṭisatāni abhisamiṃsu,",
  "bv9:5.4": "Paṭhame dhammadesane.",
  "bv9:6.1": "Tato paraṃ abhisamaye,",
  "bv9:6.2": "Vassante dhammavuṭṭhiyo;",
  "bv9:6.3": "Asītikoṭiyobhisamiṃsu,",
  "bv9:6.4": "Dutiye dhammadesane.",
  "bv9:7.1": "Tatoparañhi vassante,",
  "bv9:7.2": "tappayante ca pāṇinaṃ;",
  "bv9:7.3": "Aṭṭhasattatikoṭīnaṃ,",
  "bv9:7.4": "tatiyābhisamayo ahu.",
  "bv9:8.1": "Sannipātā tayo āsuṃ,",
  "bv9:8.2": "tassāpi ca mahesino;",
  "bv9:8.3": "Abhiññābalappattānaṃ,",
  "bv9:8.4": "pupphitānaṃ vimuttiyā.",
  "bv9:9.1": "Aṭṭhasatasahassānaṃ,",
  "bv9:9.2": "sannipāto tadā ahu;",
  "bv9:9.3": "Pahīnamadamohānaṃ,",
  "bv9:9.4": "santacittāna tādinaṃ.",
  "bv9:10.1": "Sattasatasahassānaṃ,",
  "bv9:10.2": "dutiyo āsi samāgamo;",
  "bv9:10.3": "Anaṅgaṇānaṃ virajānaṃ,",
  "bv9:10.4": "upasantāna tādinaṃ.",
  "bv9:11.1": "Channaṃ satasahassānaṃ,",
  "bv9:11.2": "tatiyo āsi samāgamo;",
  "bv9:11.3": "Abhiññābalappattānaṃ,",
  "bv9:11.4": "nibbutānaṃ tapassinaṃ.",
  "bv9:12.1": "Ahaṃ tena samayena,",
  "bv9:12.2": "yakkho āsiṃ mahiddhiko;",
  "bv9:12.3": "Nekānaṃ yakkhakoṭīnaṃ,",
  "bv9:12.4": "vasavattimhi issaro.",
  "bv9:13.1": "Tadāpi taṃ buddhavaraṃ,",
  "bv9:13.2": "upagantvā mahesinaṃ;",
  "bv9:13.3": "Annapānena tappesiṃ,",
  "bv9:13.4": "sasaṃghaṃ lokanāyakaṃ.",
  "bv9:14.1": "Sopi maṃ tadā byākāsi,",
  "bv9:14.2": "visuddhanayano muni;",
  "bv9:14.3": "‘Aparimeyyito kappe,",
  "bv9:14.4": "ayaṃ buddho bhavissati.",
  "bv9:15.1": "Padhānaṃ padahitvāna,",
  "bv9:15.2": "…pe…",
  "bv9:15.3": "hessāma sammukhā imaṃ’.",
  "bv9:16.1": "Tassāpi vacanaṃ sutvā,",
  "bv9:16.2": "haṭṭho saṃviggamānaso;",
  "bv9:16.3": "Uttariṃ vatamadhiṭṭhāsiṃ,",
  "bv9:16.4": "dasapāramipūriyā.",
  "bv9:17.1": "Nagaraṃ candavatī nāma,",
  "bv9:17.2": "yasavā nāma khattiyo;",
  "bv9:17.3": "Mātā yasodharā nāma,",
  "bv9:17.4": "anomadassissa satthuno.",
  "bv9:18.1": "Dasavassasahassāni,",
  "bv9:18.2": "agāraṃ ajjha so vasi;",
  "bv9:18.3": "Sirī upasirī vaḍḍho,",
  "bv9:18.4": "tayo pāsādamuttamā.",
  "bv9:19.1": "Tevīsatisahassāni,",
  "bv9:19.2": "nāriyo samalaṅkatā;",
  "bv9:19.3": "Sirimā nāma sā nārī,",
  "bv9:19.4": "upavāṇo nāma atrajo.",
  "bv9:20.1": "Nimitte caturo disvā,",
  "bv9:20.2": "sivikāyābhinikkhami;",
  "bv9:20.3": "Anūnadasamāsāni,",
  "bv9:20.4": "padhānaṃ padahī jino.",
  "bv9:21.1": "Brahmunā yācito santo,",
  "bv9:21.2": "anomadassī mahāmuni;",
  "bv9:21.3": "Vatti cakkaṃ mahāvīro,",
  "bv9:21.4": "uyyāne so sudassane.",
  "bv9:22.1": "Nisabho ca anomo ca,",
  "bv9:22.2": "ahesuṃ aggasāvakā;",
  "bv9:22.3": "Varuṇo nāmupaṭṭhāko,",
  "bv9:22.4": "anomadassissa satthuno.",
  "bv9:23.1": "Sundarī ca sumanā ca,",
  "bv9:23.2": "ahesuṃ aggasāvikā;",
  "bv9:23.3": "Bodhi tassa bhagavato,",
  "bv9:23.4": "ajjunoti pavuccati.",
  "bv9:24.1": "Nandivaḍḍho sirivaḍḍho,",
  "bv9:24.2": "ahesuṃ aggupaṭṭhakā;",
  "bv9:24.3": "Uppalā ceva padumā ca,",
  "bv9:24.4": "ahesuṃ aggupaṭṭhikā.",
  "bv9:25.1": "Aṭṭhapaṇṇāsaratanaṃ,",
  "bv9:25.2": "accuggato mahāmuni;",
  "bv9:25.3": "Pabhā niddhāvatī tassa,",
  "bv9:25.4": "sataraṃsīva uggato.",
  "bv9:26.1": "Vassasatasahassāni,",
  "bv9:26.2": "āyu vijjati tāvade;",
  "bv9:26.3": "Tāvatā tiṭṭhamāno so,",
  "bv9:26.4": "tāresi janataṃ bahuṃ.",
  "bv9:27.1": "Supupphitaṃ pāvacanaṃ,",
  "bv9:27.2": "arahantehi tādihi;",
  "bv9:27.3": "Vītarāgehi vimalehi,",
  "bv9:27.4": "sobhittha jinasāsanaṃ.",
  "bv9:28.1": "So ca satthā amitayaso,",
  "bv9:28.2": "Yugāni tāni atuliyāni;",
  "bv9:28.3": "Sabbaṃ tamantarahitaṃ,",
  "bv9:28.4": "Nanu rittā sabbasaṅkhārā.",
  "bv9:29.1": "Anomadassī jino satthā,",
  "bv9:29.2": "Dhammārāmamhi nibbuto;",
  "bv9:29.3": "Tatthevassa jinathūpo,",
  "bv9:29.4": "Ubbedho pañcavīsatī”ti. (491)",
  "bv9:30.1": "Anomadassissa bhagavato vaṃso sattamo."
}