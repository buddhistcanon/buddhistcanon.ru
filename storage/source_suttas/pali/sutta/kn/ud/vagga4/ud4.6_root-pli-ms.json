{
  "ud4.6:0.1": "Udāna 4.6",
  "ud4.6:0.2": "Piṇḍolasutta",
  "ud4.6:1.1": "Evaṃ me sutaṃ—",
  "ud4.6:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud4.6:1.3": "Tena kho pana samayena āyasmā piṇḍolabhāradvājo bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya āraññiko piṇḍapātiko paṃsukūliko tecīvariko appiccho santuṭṭho pavivitto asaṃsaṭṭho āraddhavīriyo dhutavādo adhicittamanuyutto.",
  "ud4.6:2.1": "Addasā kho bhagavā āyasmantaṃ piṇḍolabhāradvājaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya āraññikaṃ piṇḍapātikaṃ paṃsukūlikaṃ tecīvarikaṃ appicchaṃ santuṭṭhaṃ pavivittaṃ asaṃsaṭṭhaṃ āraddhavīriyaṃ dhutavādaṃ adhicittamanuyuttaṃ.",
  "ud4.6:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud4.6:4.1": "“Anūpavādo anūpaghāto,",
  "ud4.6:4.2": "Pātimokkhe ca saṃvaro;",
  "ud4.6:4.3": "Mattaññutā ca bhattasmiṃ,",
  "ud4.6:4.4": "Pantañca sayanāsanaṃ;",
  "ud4.6:4.5": "Adhicitte ca āyogo,",
  "ud4.6:4.6": "Etaṃ buddhāna sāsanan”ti.",
  "ud4.6:4.7": "Chaṭṭhaṃ."
}