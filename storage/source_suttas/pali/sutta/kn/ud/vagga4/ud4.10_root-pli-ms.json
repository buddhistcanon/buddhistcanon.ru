{
  "ud4.10:0.1": "Udāna 4.10",
  "ud4.10:0.2": "Sāriputtaupasamasutta",
  "ud4.10:1.1": "Evaṃ me sutaṃ—",
  "ud4.10:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud4.10:1.3": "Tena kho pana samayena āyasmā sāriputto bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya attano upasamaṃ paccavekkhamāno.",
  "ud4.10:2.1": "Addasā kho bhagavā āyasmantaṃ sāriputtaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya attano upasamaṃ paccavekkhamānaṃ.",
  "ud4.10:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud4.10:4.1": "“Upasantasantacittassa,",
  "ud4.10:4.2": "netticchinnassa bhikkhuno;",
  "ud4.10:4.3": "Vikkhīṇo jātisaṃsāro,",
  "ud4.10:4.4": "mutto so mārabandhanā”ti.",
  "ud4.10:4.5": "Dasamaṃ.",
  "ud4.10:4.6": "Meghiyavaggo catuttho.",
  "ud4.10:5.1": "Meghiyo uddhatā gopālo,",
  "ud4.10:5.2": "yakkho nāgena pañcamaṃ;",
  "ud4.10:5.3": "Piṇḍolo sāriputto ca,",
  "ud4.10:5.4": "sundarī bhavati aṭṭhamaṃ;",
  "ud4.10:5.5": "Upaseno vaṅgantaputto,",
  "ud4.10:5.6": "sāriputto ca te dasāti."
}