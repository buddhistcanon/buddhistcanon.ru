{
  "ud4.5:0.1": "Udāna 4.5",
  "ud4.5:0.2": "Nāgasutta",
  "ud4.5:1.1": "Evaṃ me sutaṃ—",
  "ud4.5:1.2": " ekaṃ samayaṃ bhagavā kosambiyaṃ viharati ghositārāme.",
  "ud4.5:1.3": "Tena kho pana samayena bhagavā ākiṇṇo viharati bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.",
  "ud4.5:1.4": "Ākiṇṇo dukkhaṃ na phāsu viharati.",
  "ud4.5:1.5": "Atha kho bhagavato etadahosi:",
  "ud4.5:1.6": "“ahaṃ kho etarahi ākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.",
  "ud4.5:1.7": "Ākiṇṇo dukkhaṃ na phāsu viharāmi.",
  "ud4.5:1.8": "Yannūnāhaṃ eko gaṇasmā vūpakaṭṭho vihareyyan”ti.",
  "ud4.5:2.1": "Atha kho bhagavā pubbaṇhasamayaṃ nivāsetvā pattacīvaramādāya kosambiṃ piṇḍāya pāvisi.",
  "ud4.5:2.2": "Kosambiyaṃ piṇḍāya caritvā pacchābhattaṃ piṇḍapātapaṭikkanto sāmaṃ senāsanaṃ saṃsāmetvā pattacīvaramādāya anāmantetvā upaṭṭhākaṃ anapaloketvā bhikkhusaṅghaṃ eko adutiyo yena pālileyyakaṃ tena cārikaṃ pakkāmi.",
  "ud4.5:2.3": "Anupubbena cārikaṃ caramāno yena pālileyyakaṃ tadavasari.",
  "ud4.5:2.4": "Tatra sudaṃ bhagavā pālileyyake viharati rakkhitavanasaṇḍe bhaddasālamūle.",
  "ud4.5:3.1": "Aññataropi kho hatthināgo ākiṇṇo viharati hatthīhi hatthinīhi hatthikalabhehi hatthicchāpehi.",
  "ud4.5:3.2": "Chinnaggāni ceva tiṇāni khādati, obhaggobhaggañcassa sākhābhaṅgaṃ khādanti, āvilāni ca pānīyāni pivati, ogāhā cassa uttiṇṇassa hatthiniyo kāyaṃ upanighaṃsantiyo gacchanti.",
  "ud4.5:3.3": "Ākiṇṇo dukkhaṃ na phāsu viharati.",
  "ud4.5:3.4": "Atha kho tassa hatthināgassa etadahosi:",
  "ud4.5:3.5": "“ahaṃ kho etarahi ākiṇṇo viharāmi hatthīhi hatthinīhi hatthikalabhehi hatthicchāpehi, chinnaggāni ceva tiṇāni khādāmi, obhaggobhaggañca me sākhābhaṅgaṃ khādanti, āvilāni ca pānīyāni pivāmi, ogāhā ca me uttiṇṇassa hatthiniyo kāyaṃ upanighaṃsantiyo gacchanti, ākiṇṇo dukkhaṃ na phāsu viharāmi.",
  "ud4.5:3.6": "Yannūnāhaṃ eko gaṇasmā vūpakaṭṭho vihareyyan”ti.",
  "ud4.5:4.1": "Atha kho so hatthināgo yūthā apakkamma yena pālileyyakaṃ rakkhitavanasaṇḍo bhaddasālamūlaṃ yena bhagavā tenupasaṅkami.",
  "ud4.5:4.2": "Tatra sudaṃ so hatthināgo yasmiṃ padese bhagavā viharati taṃ padesaṃ appaharitaṃ karoti, soṇḍāya ca bhagavato pānīyaṃ paribhojanīyaṃ upaṭṭhāpeti.",
  "ud4.5:5.1": "Atha kho bhagavato rahogatassa paṭisallīnassa evaṃ cetaso parivitakko udapādi:",
  "ud4.5:5.2": "“ahaṃ kho pubbe ākiṇṇo vihāsiṃ bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi, ākiṇṇo dukkhaṃ na phāsu vihāsiṃ.",
  "ud4.5:5.3": "Somhi etarahi anākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi, anākiṇṇo sukhaṃ phāsu viharāmī”ti.",
  "ud4.5:6.1": "Tassapi kho hatthināgassa evaṃ cetaso parivitakko udapādi:",
  "ud4.5:6.2": "“ahaṃ kho pubbe ākiṇṇo vihāsiṃ hatthīhi hatthinīhi hatthikalabhehi hatthicchāpehi, chinnaggāni ceva tiṇāni khādiṃ, obhaggobhaggañca me sākhābhaṅgaṃ khādiṃsu, āvilāni ca pānīyāni apāyiṃ, ogāhā ca me uttiṇṇassa hatthiniyo kāyaṃ upanighaṃsantiyo agamaṃsu, ākiṇṇo dukkhaṃ na phāsu vihāsiṃ.",
  "ud4.5:6.3": "Somhi etarahi anākiṇṇo viharāmi hatthīhi hatthinīhi hatthikalabhehi hatthicchāpehi, acchinnaggāni ceva tiṇāni khādāmi, obhaggobhaggañca me sākhābhaṅgaṃ na khādanti, anāvilāni ca pānīyāni pivāmi, ogāhā ca me uttiṇṇassa hatthiniyo na kāyaṃ upanighaṃsantiyo gacchanti, anākiṇṇo sukhaṃ phāsu viharāmī”ti.",
  "ud4.5:7.1": "Atha kho bhagavā attano ca pavivekaṃ viditvā tassa ca hatthināgassa cetasā cetoparivitakkamaññāya tāyaṃ velāyaṃ imaṃ udānaṃ udānesi:",
  "ud4.5:8.1": "“Etaṃ nāgassa nāgena,",
  "ud4.5:8.2": "īsādantassa hatthino;",
  "ud4.5:8.3": "Sameti cittaṃ cittena,",
  "ud4.5:8.4": "yadeko ramatī mano”ti.",
  "ud4.5:8.5": "Pañcamaṃ."
}