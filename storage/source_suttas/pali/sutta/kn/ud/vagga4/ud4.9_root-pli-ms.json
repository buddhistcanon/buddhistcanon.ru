{
  "ud4.9:0.1": "Udāna 4.9",
  "ud4.9:0.2": "Upasenasutta",
  "ud4.9:1.1": "Evaṃ me sutaṃ—",
  "ud4.9:1.2": " ekaṃ samayaṃ bhagavā rājagahe viharati veḷuvane kalandakanivāpe.",
  "ud4.9:1.3": "Atha kho āyasmato upasenassa vaṅgantaputtassa rahogatassa paṭisallīnassa evaṃ cetaso parivitakko udapādi:",
  "ud4.9:1.4": "“lābhā vata me, suladdhaṃ vata me, satthā ca me bhagavā arahaṃ sammāsambuddho;",
  "ud4.9:1.5": "svākkhāte camhi dhammavinaye agārasmā anagāriyaṃ pabbajito;",
  "ud4.9:1.6": "sabrahmacārino ca me sīlavanto kalyāṇadhammā;",
  "ud4.9:1.7": "sīlesu camhi paripūrakārī;",
  "ud4.9:1.8": "susamāhito camhi ekaggacitto;",
  "ud4.9:1.9": "arahā camhi khīṇāsavo;",
  "ud4.9:1.10": "mahiddhiko camhi mahānubhāvo.",
  "ud4.9:1.11": "Bhaddakaṃ me jīvitaṃ, bhaddakaṃ maraṇan”ti.",
  "ud4.9:2.1": "Atha kho bhagavā āyasmato upasenassa vaṅgantaputtassa cetasā cetoparivitakkamaññāya tāyaṃ velāyaṃ imaṃ udānaṃ udānesi:",
  "ud4.9:3.1": "“Yaṃ jīvitaṃ na tapati,",
  "ud4.9:3.2": "maraṇante na socati;",
  "ud4.9:3.3": "Sa ve diṭṭhapado dhīro,",
  "ud4.9:3.4": "sokamajjhe na socati.",
  "ud4.9:4.1": "Ucchinnabhavataṇhassa,",
  "ud4.9:4.2": "santacittassa bhikkhuno;",
  "ud4.9:4.3": "Vikkhīṇo jātisaṃsāro,",
  "ud4.9:4.4": "natthi tassa punabbhavo”ti.",
  "ud4.9:4.5": "Navamaṃ."
}