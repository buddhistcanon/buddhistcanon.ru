{
  "ud4.1:0.1": "Udāna 4.1",
  "ud4.1:0.2": "Meghiyasutta",
  "ud4.1:1.1": "Evaṃ me sutaṃ—",
  "ud4.1:1.2": " ekaṃ samayaṃ bhagavā cālikāyaṃ viharati cālike pabbate.",
  "ud4.1:1.3": "Tena kho pana samayena āyasmā meghiyo bhagavato upaṭṭhāko hoti.",
  "ud4.1:1.4": "Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.",
  "ud4.1:1.5": "Ekamantaṃ ṭhito kho āyasmā meghiyo bhagavantaṃ etadavoca:",
  "ud4.1:1.6": "“icchāmahaṃ, bhante, jantugāmaṃ piṇḍāya pavisitun”ti.",
  "ud4.1:1.7": "“Yassadāni tvaṃ, meghiya, kālaṃ maññasī”ti.",
  "ud4.1:2.1": "Atha kho āyasmā meghiyo pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisi.",
  "ud4.1:2.2": "Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkami.",
  "ud4.1:2.3": "Addasā kho āyasmā meghiyo kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ manuññaṃ ramaṇīyaṃ.",
  "ud4.1:2.4": "Disvānassa etadahosi:",
  "ud4.1:2.5": "“pāsādikaṃ vatidaṃ ambavanaṃ manuññaṃ ramaṇīyaṃ.",
  "ud4.1:2.6": "Alaṃ vatidaṃ kulaputtassa padhānatthikassa padhānāya.",
  "ud4.1:2.7": "Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā”ti.",
  "ud4.1:3.1": "Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud4.1:3.2": "Ekamantaṃ nisinno kho āyasmā meghiyo bhagavantaṃ etadavoca:",
  "ud4.1:4.1": "“Idhāhaṃ, bhante, pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisiṃ.",
  "ud4.1:4.2": "Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkamiṃ.",
  "ud4.1:4.3": "Addasaṃ kho ahaṃ, bhante, kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ manuññaṃ ramaṇīyaṃ.",
  "ud4.1:4.4": "Disvāna me etadahosi:",
  "ud4.1:4.5": "‘pāsādikaṃ vatidaṃ ambavanaṃ manuññaṃ ramaṇīyaṃ.",
  "ud4.1:4.6": "Alaṃ vatidaṃ kulaputtassa padhānatthikassa padhānāya.",
  "ud4.1:4.7": "Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā’ti.",
  "ud4.1:4.8": "Sace maṃ, bhante, bhagavā anujānāti, gaccheyyāhaṃ taṃ ambavanaṃ padhānāyā”ti.",
  "ud4.1:5.1": "Evaṃ vutte, bhagavā āyasmantaṃ meghiyaṃ etadavoca:",
  "ud4.1:5.2": "“āgamehi tāva, meghiya, ekakamhi tāva, yāva aññopi koci bhikkhu āgacchatī”ti.",
  "ud4.1:6.1": "Dutiyampi kho āyasmā meghiyo bhagavantaṃ etadavoca:",
  "ud4.1:6.2": "“bhagavato, bhante, natthi kiñci uttari karaṇīyaṃ, natthi katassa vā paticayo.",
  "ud4.1:6.3": "Mayhaṃ kho pana, bhante, atthi uttari karaṇīyaṃ, atthi katassa paticayo.",
  "ud4.1:6.4": "Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti.",
  "ud4.1:6.5": "Dutiyampi kho bhagavā āyasmantaṃ meghiyaṃ etadavoca:",
  "ud4.1:6.6": "“āgamehi tāva, meghiya, ekakamhi tāva, yāva aññopi koci bhikkhu āgacchatī”ti.",
  "ud4.1:7.1": "Tatiyampi kho āyasmā meghiyo bhagavantaṃ etadavoca:",
  "ud4.1:7.2": "“bhagavato, bhante, natthi kiñci uttari karaṇīyaṃ, natthi katassa vā paticayo.",
  "ud4.1:7.3": "Mayhaṃ kho pana, bhante, atthi uttari karaṇīyaṃ, atthi katassa paticayo.",
  "ud4.1:7.4": "Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti.",
  "ud4.1:7.5": "“Padhānanti kho, meghiya, vadamānaṃ kinti vadeyyāma?",
  "ud4.1:7.6": "Yassadāni tvaṃ, meghiya, kālaṃ maññasī”ti.",
  "ud4.1:8.1": "Atha kho āyasmā meghiyo uṭṭhāyāsanā bhagavantaṃ abhivādetvā padakkhiṇaṃ katvā yena taṃ ambavanaṃ tenupasaṅkami; upasaṅkamitvā taṃ ambavanaṃ ajjhogāhetvā aññatarasmiṃ rukkhamūle divāvihāraṃ nisīdi.",
  "ud4.1:8.2": "Atha kho āyasmato meghiyassa tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—",
  "ud4.1:8.3": "kāmavitakko, byāpādavitakko, vihiṃsāvitakko.",
  "ud4.1:9.1": "Atha kho āyasmato meghiyassa etadahosi:",
  "ud4.1:9.2": "“acchariyaṃ vata bho, abbhutaṃ vata bho.",
  "ud4.1:9.3": "Saddhāya ca vatamhā agārasmā anagāriyaṃ pabbajitā.",
  "ud4.1:9.4": "Atha ca panimehi tīhi pāpakehi akusalehi vitakkehi anvāsattā, seyyathidaṃ—",
  "ud4.1:9.5": "kāmavitakkena, byāpādavitakkena, vihiṃsāvitakkena”.",
  "ud4.1:10.1": "Atha kho āyasmā meghiyo sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud4.1:10.2": "Ekamantaṃ nisinno kho āyasmā meghiyo bhagavantaṃ etadavoca:",
  "ud4.1:10.3": "“idha mayhaṃ, bhante, tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—",
  "ud4.1:10.4": "kāmavitakko, byāpādavitakko, vihiṃsāvitakko.",
  "ud4.1:10.5": "Tassa mayhaṃ, bhante, etadahosi:",
  "ud4.1:10.6": "‘acchariyaṃ vata bho, abbhutaṃ vata bho.",
  "ud4.1:10.7": "Saddhāya ca vatamhā agārasmā anagāriyaṃ pabbajitā.",
  "ud4.1:10.8": "Atha ca panimehi tīhi pāpakehi akusalehi vitakkehi anvāsattā, seyyathidaṃ—",
  "ud4.1:10.9": "kāmavitakkena, byāpādavitakkena, vihiṃsāvitakkena’”.",
  "ud4.1:11.1": "“Aparipakkāya, meghiya, cetovimuttiyā pañca dhammā paripākāya saṃvattanti.",
  "ud4.1:11.2": "Katame pañca?",
  "ud4.1:12.1": "Idha, meghiya, bhikkhu kalyāṇamitto hoti kalyāṇasahāyo kalyāṇasampavaṅko.",
  "ud4.1:12.2": "Aparipakkāya, meghiya, cetovimuttiyā ayaṃ paṭhamo dhammo paripākāya saṃvattati.",
  "ud4.1:13.1": "Puna caparaṃ, meghiya, bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu.",
  "ud4.1:13.2": "Aparipakkāya, meghiya, cetovimuttiyā ayaṃ dutiyo dhammo paripākāya saṃvattati.",
  "ud4.1:14.1": "Puna caparaṃ, meghiya, bhikkhu yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—",
  "ud4.1:14.2": "appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā;",
  "ud4.1:14.3": "evarūpāya kathāya nikāmalābhī hoti akicchalābhī akasiralābhī.",
  "ud4.1:14.4": "Aparipākāya, meghiya, cetovimuttiyā ayaṃ tatiyo dhammo paripākāya saṃvattati.",
  "ud4.1:15.1": "Puna caparaṃ, meghiya, bhikkhu āraddhavīriyo viharati, akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.",
  "ud4.1:15.2": "Aparipakkāya, meghiya, cetovimuttiyā ayaṃ catuttho dhammo paripākāya saṃvattati.",
  "ud4.1:16.1": "Puna caparaṃ, meghiya, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "ud4.1:16.2": "Aparipakkāya, meghiya, cetovimuttiyā ayaṃ pañcamo dhammo paripākāya saṃvattati.",
  "ud4.1:16.3": "Aparipakkāya, meghiya, cetovimuttiyā ime pañca dhammā paripākāya saṃvattanti.",
  "ud4.1:17.1": "Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ sīlavā bhavissati, pātimokkhasaṃvarasaṃvuto viharissati, ācāragocarasampanno, aṇumattesu vajjesu bhayadassāvī, samādāya sikkhissati sikkhāpadesu.",
  "ud4.1:18.1": "Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—",
  "ud4.1:18.2": "appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā;",
  "ud4.1:18.3": "evarūpāya kathāya nikāmalābhī bhavissati akicchalābhī akasiralābhī.",
  "ud4.1:19.1": "Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ āraddhavīriyo viharissati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.",
  "ud4.1:20.1": "Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ paññavā bhavissati, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "ud4.1:21.1": "Tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā—",
  "ud4.1:21.2": "asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāya.",
  "ud4.1:21.3": "Aniccasaññino hi, meghiya, anattasaññā saṇṭhāti, anattasaññī asmimānasamugghātaṃ pāpuṇāti diṭṭheva dhamme nibbānan”ti.",
  "ud4.1:22.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud4.1:23.1": "“Khuddā vitakkā sukhumā vitakkā,",
  "ud4.1:23.2": "Anugatā manaso uppilāvā;",
  "ud4.1:23.3": "Ete avidvā manaso vitakke,",
  "ud4.1:23.4": "Hurā huraṃ dhāvati bhantacitto.",
  "ud4.1:24.1": "Ete ca vidvā manaso vitakke,",
  "ud4.1:24.2": "Ātāpiyo saṃvaratī satīmā;",
  "ud4.1:24.3": "Anugate manaso uppilāve,",
  "ud4.1:24.4": "Asesamete pajahāsi buddho”ti.",
  "ud4.1:24.5": "Paṭhamaṃ."
}