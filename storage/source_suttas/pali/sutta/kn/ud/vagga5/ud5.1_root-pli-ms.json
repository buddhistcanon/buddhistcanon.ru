{
  "ud5.1:0.1": "Udāna 5.1",
  "ud5.1:0.2": "Piyatarasutta",
  "ud5.1:1.1": "Evaṃ me sutaṃ—",
  "ud5.1:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud5.1:1.3": "Tena kho pana samayena rājā pasenadi kosalo mallikāya deviyā saddhiṃ uparipāsādavaragato hoti.",
  "ud5.1:1.4": "Atha kho rājā pasenadi kosalo mallikaṃ deviṃ etadavoca:",
  "ud5.1:1.5": "“atthi nu kho te, mallike, kocañño attanā piyataro”ti?",
  "ud5.1:2.1": "“Natthi kho me, mahārāja, kocañño attanā piyataro.",
  "ud5.1:2.2": "Tuyhaṃ pana, mahārāja, atthañño koci attanā piyataro”ti?",
  "ud5.1:2.3": "“Mayhampi kho, mallike, natthañño koci attanā piyataro”ti.",
  "ud5.1:3.1": "Atha kho rājā pasenadi kosalo pāsādā orohitvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud5.1:3.2": "Ekamantaṃ nisinno kho rājā pasenadi kosalo bhagavantaṃ etadavoca:",
  "ud5.1:4.1": "“Idhāhaṃ, bhante, mallikāya deviyā saddhiṃ uparipāsādavaragato mallikaṃ deviṃ etadavocaṃ:",
  "ud5.1:4.2": "‘atthi nu kho te, mallike, kocañño attanā piyataro’ti?",
  "ud5.1:4.3": "Evaṃ vutte, mallikā devī maṃ etadavoca:",
  "ud5.1:4.4": "‘natthi kho me, mahārāja, kocañño attanā piyataro.",
  "ud5.1:4.5": "Tuyhaṃ pana, mahārāja, atthañño koci attanā piyataro’ti?",
  "ud5.1:4.6": "Evaṃ vutte, ahaṃ, bhante, mallikaṃ deviṃ etadavocaṃ:",
  "ud5.1:4.7": "‘mayhampi kho, mallike, natthañño koci attanā piyataro’”ti.",
  "ud5.1:5.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud5.1:6.1": "“Sabbā disā anuparigamma cetasā,",
  "ud5.1:6.2": "Nevajjhagā piyataramattanā kvaci;",
  "ud5.1:6.3": "Evaṃ piyo puthu attā paresaṃ,",
  "ud5.1:6.4": "Tasmā na hiṃse paramattakāmo”ti.",
  "ud5.1:6.5": "Paṭhamaṃ."
}