{
  "ud5.5:0.1": "Udāna 5.5",
  "ud5.5:0.2": "Uposathasutta",
  "ud5.5:1.1": "Evaṃ me sutaṃ—",
  "ud5.5:1.2": " ekaṃ samayaṃ bhagavā sāvatthiyaṃ viharati pubbārāme migāramātupāsāde.",
  "ud5.5:1.3": "Tena kho pana samayena bhagavā tadahuposathe bhikkhusaṃghaparivuto nisinno hoti.",
  "ud5.5:2.1": "Atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:",
  "ud5.5:2.2": "“abhikkantā, bhante, ratti;",
  "ud5.5:2.3": "nikkhanto paṭhamo yāmo;",
  "ud5.5:2.4": "ciranisinno bhikkhusaṃgho;",
  "ud5.5:2.5": "uddisatu, bhante, bhagavā bhikkhūnaṃ pātimokkhan”ti.",
  "ud5.5:2.6": "Evaṃ vutte, bhagavā tuṇhī ahosi.",
  "ud5.5:3.1": "Dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:",
  "ud5.5:3.2": "“abhikkantā, bhante, ratti;",
  "ud5.5:3.3": "nikkhanto majjhimo yāmo;",
  "ud5.5:3.4": "ciranisinno bhikkhusaṅgho;",
  "ud5.5:3.5": "uddisatu, bhante, bhagavā bhikkhūnaṃ pātimokkhan”ti.",
  "ud5.5:3.6": "Dutiyampi kho bhagavā tuṇhī ahosi.",
  "ud5.5:4.1": "Tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:",
  "ud5.5:4.2": "“abhikkantā, bhante, ratti;",
  "ud5.5:4.3": "nikkhanto pacchimo yāmo;",
  "ud5.5:4.4": "uddhasto aruṇo;",
  "ud5.5:4.5": "nandimukhī ratti;",
  "ud5.5:4.6": "ciranisinno bhikkhusaṅgho;",
  "ud5.5:4.7": "uddisatu, bhante, bhagavā bhikkhūnaṃ pātimokkhan”ti.",
  "ud5.5:4.8": "“Aparisuddhā, ānanda, parisā”ti.",
  "ud5.5:5.1": "Atha kho āyasmato mahāmoggallānassa etadahosi:",
  "ud5.5:5.2": "“kaṃ nu kho bhagavā puggalaṃ sandhāya evamāha:",
  "ud5.5:5.3": "‘aparisuddhā, ānanda, parisā’”ti?",
  "ud5.5:5.4": "Atha kho āyasmā mahāmoggallāno sabbāvantaṃ bhikkhusaṃghaṃ cetasā ceto paricca manasākāsi.",
  "ud5.5:5.5": "Addasā kho āyasmā mahāmoggallāno taṃ puggalaṃ dussīlaṃ pāpadhammaṃ asuciṃ saṅkassarasamācāraṃ paṭicchannakammantaṃ assamaṇaṃ samaṇapaṭiññaṃ abrahmacāriṃ brahmacāripaṭiññaṃ antopūtiṃ avassutaṃ kasambujātaṃ majjhe bhikkhusaṃghassa nisinnaṃ.",
  "ud5.5:5.6": "Disvāna uṭṭhāyāsanā yena so puggalo tenupasaṅkami; upasaṅkamitvā taṃ puggalaṃ etadavoca:",
  "ud5.5:5.7": "“uṭṭhehi, āvuso, diṭṭhosi bhagavatā;",
  "ud5.5:5.8": "natthi te bhikkhūhi saddhiṃ saṃvāso”ti.",
  "ud5.5:5.9": "Evaṃ vutte, so puggalo tuṇhī ahosi.",
  "ud5.5:6.1": "Dutiyampi kho āyasmā mahāmoggallāno taṃ puggalaṃ etadavoca:",
  "ud5.5:6.2": "“uṭṭhehi, āvuso, diṭṭhosi bhagavatā;",
  "ud5.5:6.3": "natthi te bhikkhūhi saddhiṃ saṃvāso”ti.",
  "ud5.5:6.4": "Dutiyampi kho …pe…",
  "ud5.5:6.5": "tatiyampi kho so puggalo tuṇhī ahosi.",
  "ud5.5:7.1": "Atha kho āyasmā mahāmoggallāno taṃ puggalaṃ bāhāyaṃ gahetvā bahidvārakoṭṭhakā nikkhāmetvā sūcighaṭikaṃ datvā yena bhagavā tenupasaṅkami; upasaṅkamitvā bhagavantaṃ etadavoca:",
  "ud5.5:7.2": "“nikkhāmito, bhante, so puggalo mayā.",
  "ud5.5:7.3": "Parisuddhā parisā.",
  "ud5.5:7.4": "Uddisatu, bhante, bhagavā bhikkhūnaṃ pātimokkhan”ti.",
  "ud5.5:7.5": "“Acchariyaṃ, moggallāna, abbhutaṃ, moggallāna.",
  "ud5.5:7.6": "Yāva bāhāgahaṇāpi nāma so moghapuriso āgamessatī”ti.",
  "ud5.5:8.1": "Atha kho bhagavā bhikkhū āmantesi:",
  "ud5.5:8.2": "“na dānāhaṃ, bhikkhave, ito paraṃ uposathaṃ karissāmi, pātimokkhaṃ uddisissāmi.",
  "ud5.5:8.3": "Tumheva dāni, bhikkhave, ito paraṃ uposathaṃ kareyyātha, pātimokkhaṃ uddiseyyātha.",
  "ud5.5:8.4": "Aṭṭhānametaṃ, bhikkhave, anavakāso yaṃ tathāgato aparisuddhāya parisāya uposathaṃ kareyya, pātimokkhaṃ uddiseyya.",
  "ud5.5:9.1": "Aṭṭhime, bhikkhave, mahāsamudde acchariyā abbhutā dhammā, ye disvā disvā asurā mahāsamudde abhiramanti.",
  "ud5.5:9.2": "Katame aṭṭha?",
  "ud5.5:10.1": "Mahāsamuddo, bhikkhave, anupubbaninno anupubbapoṇo anupubbapabbhāro, na āyatakeneva papāto.",
  "ud5.5:10.2": "Yampi, bhikkhave, mahāsamuddo anupubbaninno anupubbapoṇo anupubbapabbhāro na āyatakeneva papāto;",
  "ud5.5:10.3": "ayaṃ, bhikkhave, mahāsamudde paṭhamo acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:11.1": "Puna caparaṃ, bhikkhave, mahāsamuddo ṭhitadhammo velaṃ nātivattati.",
  "ud5.5:11.2": "Yampi, bhikkhave, mahāsamuddo ṭhitadhammo velaṃ nātivattati;",
  "ud5.5:11.3": "ayaṃ, bhikkhave, mahāsamudde dutiyo acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:12.1": "Puna caparaṃ, bhikkhave, mahāsamuddo na matena kuṇapena saṃvasati.",
  "ud5.5:12.2": "Yaṃ hoti mahāsamudde mataṃ kuṇapaṃ taṃ khippameva tīraṃ vāheti, thalaṃ ussāreti.",
  "ud5.5:12.3": "Yampi, bhikkhave, mahāsamuddo na matena kuṇapena saṃvasati, yaṃ hoti mahāsamudde mataṃ kuṇapaṃ taṃ khippameva tīraṃ vāheti thalaṃ ussāreti;",
  "ud5.5:12.4": "ayaṃ, bhikkhave, mahāsamudde tatiyo acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:13.1": "Puna caparaṃ, bhikkhave, yā kāci mahānadiyo, seyyathidaṃ—",
  "ud5.5:13.2": "gaṅgā yamunā aciravatī sarabhū mahī, tā mahāsamuddaṃ patvā jahanti purimāni nāmagottāni;",
  "ud5.5:13.3": "‘mahāsamuddo’tveva saṅkhaṃ gacchanti.",
  "ud5.5:13.4": "Yampi, bhikkhave, yā kāci mahānadiyo, seyyathidaṃ—",
  "ud5.5:13.5": "gaṅgā yamunā aciravatī sarabhū mahī tā mahāsamuddaṃ patvā jahanti purimāni nāmagottāni, ‘mahāsamuddo’tveva saṅkhaṃ gacchanti;",
  "ud5.5:13.6": "ayaṃ, bhikkhave, mahāsamudde catuttho acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:14.1": "Puna caparaṃ, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati.",
  "ud5.5:14.2": "Yampi, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati;",
  "ud5.5:14.3": "ayaṃ, bhikkhave, mahāsamudde pañcamo acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:15.1": "Puna caparaṃ, bhikkhave, mahāsamuddo ekaraso loṇaraso.",
  "ud5.5:15.2": "Yampi, bhikkhave, mahāsamuddo ekaraso loṇaraso;",
  "ud5.5:15.3": "ayaṃ, bhikkhave, mahāsamudde chaṭṭho acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:16.1": "Puna caparaṃ, bhikkhave, mahāsamuddo bahuratano anekaratano.",
  "ud5.5:16.2": "Tatrimāni ratanāni, seyyathidaṃ—",
  "ud5.5:16.3": "muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ.",
  "ud5.5:16.4": "Yampi, bhikkhave, mahāsamuddo bahuratano anekaratano, tatrimāni ratanāni, seyyathidaṃ—",
  "ud5.5:16.5": "muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ;",
  "ud5.5:16.6": "ayaṃ, bhikkhave, mahāsamudde sattamo acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:17.1": "Puna caparaṃ, bhikkhave, mahāsamuddo mahataṃ bhūtānaṃ āvāso.",
  "ud5.5:17.2": "Tatrime bhūtā—",
  "ud5.5:17.3": "timi timiṅgalo timitimiṅgalo",
  "ud5.5:17.4": "asurā nāgā gandhabbā.",
  "ud5.5:17.5": "Santi mahāsamudde yojanasatikāpi attabhāvā, dviyojanasatikāpi attabhāvā, tiyojanasatikāpi attabhāvā, catuyojanasatikāpi attabhāvā, pañcayojanasatikāpi attabhāvā.",
  "ud5.5:17.6": "Yampi, bhikkhave, mahāsamuddo mahataṃ bhūtānaṃ āvāso, tatrime bhūtā—",
  "ud5.5:17.7": "timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dviyojanasatikāpi attabhāvā …pe…",
  "ud5.5:17.8": "pañcayojanasatikāpi attabhāvā;",
  "ud5.5:17.9": "ayaṃ, bhikkhave, mahāsamudde aṭṭhamo acchariyo abbhuto dhammo, yaṃ disvā disvā asurā mahāsamudde abhiramanti.",
  "ud5.5:17.10": "Ime kho, bhikkhave, aṭṭha mahāsamudde acchariyā abbhutā dhammā ye disvā disvā asurā mahāsamudde abhiramanti.",
  "ud5.5:18.1": "Evamevaṃ kho, bhikkhave, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramanti.",
  "ud5.5:18.2": "Katame aṭṭha?",
  "ud5.5:19.1": "Seyyathāpi, bhikkhave, mahāsamuddo anupubbaninno anupubbapoṇo anupubbapabbhāro, na āyatakeneva papāto;",
  "ud5.5:19.2": "evamevaṃ kho, bhikkhave, imasmiṃ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho.",
  "ud5.5:19.3": "Yampi, bhikkhave, imasmiṃ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho;",
  "ud5.5:19.4": "ayaṃ, bhikkhave, imasmiṃ dhammavinaye paṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:20.1": "Seyyathāpi, bhikkhave, mahāsamuddo ṭhitadhammo velaṃ nātivattati;",
  "ud5.5:20.2": "evamevaṃ kho, bhikkhave, yaṃ mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti.",
  "ud5.5:20.3": "Yampi, bhikkhave, mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti;",
  "ud5.5:20.4": "ayaṃ, bhikkhave, imasmiṃ dhammavinaye dutiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:21.1": "Seyyathāpi, bhikkhave, mahāsamuddo na matena kuṇapena saṃvasati;",
  "ud5.5:21.2": "yaṃ hoti mahāsamudde mataṃ kuṇapaṃ taṃ khippameva tīraṃ vāheti, thalaṃ ussāreti;",
  "ud5.5:21.3": "evamevaṃ kho, bhikkhave, yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṃvasati;",
  "ud5.5:21.4": "atha kho naṃ khippameva sannipatitvā ukkhipati.",
  "ud5.5:21.5": "Kiñcāpi so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena.",
  "ud5.5:21.6": "Yampi, bhikkhave, yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṃvasati;",
  "ud5.5:21.7": "khippameva naṃ sannipatitvā ukkhipati.",
  "ud5.5:21.8": "Kiñcāpi so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena;",
  "ud5.5:21.9": "ayaṃ, bhikkhave, imasmiṃ dhammavinaye tatiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:22.1": "Seyyathāpi, bhikkhave, yā kāci mahānadiyo, seyyathidaṃ—",
  "ud5.5:22.2": "gaṅgā yamunā aciravatī sarabhū mahī tā mahāsamuddaṃ patvā jahanti purimāni nāmagottāni, ‘mahāsamuddo’tveva saṅkhaṃ gacchanti;",
  "ud5.5:22.3": "evamevaṃ kho, bhikkhave, cattāro vaṇṇā—",
  "ud5.5:22.4": "khattiyā, brāhmaṇā, vessā, suddā te tathāgatappavedite dhammavinaye agārasmā anagāriyaṃ pabbajitvā jahanti purimāni nāmagottāni, ‘samaṇā sakyaputtiyā’tveva saṅkhaṃ gacchanti.",
  "ud5.5:22.5": "Yampi, bhikkhave, cattāro vaṇṇā—",
  "ud5.5:22.6": "khattiyā, brāhmaṇā, vessā, suddā te tathāgatappavedite dhammavinaye agārasmā anagāriyaṃ pabbajitvā jahanti purimāni nāmagottāni, ‘samaṇā sakyaputtiyā’tveva saṅkhaṃ gacchanti;",
  "ud5.5:22.7": "ayaṃ, bhikkhave, imasmiṃ dhammavinaye catuttho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:23.1": "Seyyathāpi, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati;",
  "ud5.5:23.2": "evamevaṃ kho, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati.",
  "ud5.5:23.3": "Yampi, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati;",
  "ud5.5:23.4": "ayaṃ, bhikkhave, imasmiṃ dhammavinaye pañcamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:24.1": "Seyyathāpi, bhikkhave, mahāsamuddo ekaraso loṇaraso;",
  "ud5.5:24.2": "evamevaṃ kho, bhikkhave, ayaṃ dhammavinayo ekaraso vimuttiraso.",
  "ud5.5:24.3": "Yampi, bhikkhave, ayaṃ dhammavinayo ekaraso vimuttiraso;",
  "ud5.5:24.4": "ayaṃ, bhikkhave, imasmiṃ dhammavinaye chaṭṭho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:25.1": "Seyyathāpi, bhikkhave, mahāsamuddo bahuratano anekaratano, tatrimāni ratanāni, seyyathidaṃ—",
  "ud5.5:25.2": "muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ;",
  "ud5.5:25.3": "evamevaṃ kho, bhikkhave, ayaṃ dhammavinayo bahuratano anekaratano;",
  "ud5.5:25.4": "tatrimāni ratanāni, seyyathidaṃ—",
  "ud5.5:25.5": "cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.",
  "ud5.5:25.6": "Yampi, bhikkhave, ayaṃ dhammavinayo bahuratano anekaratano, tatrimāni ratanāni, seyyathidaṃ—",
  "ud5.5:25.7": "cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo;",
  "ud5.5:25.8": "ayaṃ, bhikkhave, imasmiṃ dhammavinaye sattamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:26.1": "Seyyathāpi, bhikkhave, mahāsamuddo mahataṃ bhūtānaṃ āvāso, tatrime bhūtā—",
  "ud5.5:26.2": "timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dviyojanasatikāpi attabhāvā tiyojanasatikāpi attabhāvā catuyojanasatikāpi attabhāvā pañcayojanasatikāpi attabhāvā;",
  "ud5.5:26.3": "evamevaṃ kho, bhikkhave, ayaṃ dhammavinayo mahataṃ bhūtānaṃ āvāso;",
  "ud5.5:26.4": "tatrime bhūtā—",
  "ud5.5:26.5": "sotāpanno, sotāpattiphalasacchikiriyāya paṭipanno, sakadāgāmī, sakadāgāmiphalasacchikiriyāya paṭipanno, anāgāmī, anāgāmiphalasacchikiriyāya paṭipanno, arahā, arahattāya paṭipanno.",
  "ud5.5:26.6": "Yampi, bhikkhave, ayaṃ dhammavinayo mahataṃ bhūtānaṃ āvāso, tatrime bhūtā—",
  "ud5.5:26.7": "sotāpanno, sotāpattiphalasacchikiriyāya paṭipanno, sakadāgāmī, sakadāgāmiphalasacchikiriyāya paṭipanno, anāgāmī, anāgāmiphalasacchikiriyāya paṭipanno, arahā, arahattāya paṭipanno;",
  "ud5.5:26.8": "ayaṃ, bhikkhave, imasmiṃ dhammavinaye aṭṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.",
  "ud5.5:26.9": "Ime kho, bhikkhave, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramantī”ti.",
  "ud5.5:27.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud5.5:28.1": "“Channamativassati,",
  "ud5.5:28.2": "vivaṭaṃ nātivassati;",
  "ud5.5:28.3": "Tasmā channaṃ vivaretha,",
  "ud5.5:28.4": "evaṃ taṃ nātivassatī”ti.",
  "ud5.5:28.5": "Pañcamaṃ."
}