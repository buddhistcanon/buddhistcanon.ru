{
  "ud5.3:0.1": "Udāna 5.3",
  "ud5.3:0.2": "Suppabuddhakuṭṭhisutta",
  "ud5.3:1.1": "Evaṃ me sutaṃ—",
  "ud5.3:1.2": " ekaṃ samayaṃ bhagavā rājagahe viharati veḷuvane kalandakanivāpe.",
  "ud5.3:1.3": "Tena kho pana samayena rājagahe suppabuddho nāma kuṭṭhī ahosi—",
  "ud5.3:1.4": "manussadaliddo, manussakapaṇo, manussavarāko.",
  "ud5.3:1.5": "Tena kho pana samayena bhagavā mahatiyā parisāya parivuto dhammaṃ desento nisinno hoti.",
  "ud5.3:2.1": "Addasā kho suppabuddho kuṭṭhī taṃ mahājanakāyaṃ dūratova sannipatitaṃ.",
  "ud5.3:2.2": "Disvānassa etadahosi:",
  "ud5.3:2.3": "“nissaṃsayaṃ kho ettha kiñci khādanīyaṃ vā bhojanīyaṃ vā bhājīyati.",
  "ud5.3:2.4": "Yannūnāhaṃ yena so mahājanakāyo tenupasaṅkameyyaṃ.",
  "ud5.3:2.5": "Appeva nāmettha kiñci khādanīyaṃ vā bhojanīyaṃ vā labheyyan”ti.",
  "ud5.3:3.1": "Atha kho suppabuddho kuṭṭhī yena so mahājanakāyo tenupasaṅkami.",
  "ud5.3:3.2": "Addasā kho suppabuddho kuṭṭhī bhagavantaṃ mahatiyā parisāya parivutaṃ dhammaṃ desentaṃ nisinnaṃ.",
  "ud5.3:3.3": "Disvānassa etadahosi:",
  "ud5.3:3.4": "“na kho ettha kiñci khādanīyaṃ vā bhojanīyaṃ vā bhājīyati.",
  "ud5.3:3.5": "Samaṇo ayaṃ gotamo parisati dhammaṃ deseti.",
  "ud5.3:3.6": "Yannūnāhampi dhammaṃ suṇeyyan”ti.",
  "ud5.3:3.7": "Tattheva ekamantaṃ nisīdi:",
  "ud5.3:3.8": "“ahampi dhammaṃ sossāmī”ti.",
  "ud5.3:4.1": "Atha kho bhagavā sabbāvantaṃ parisaṃ cetasā ceto paricca manasākāsi “ko nu kho idha bhabbo dhammaṃ viññātun”ti?",
  "ud5.3:4.2": "Addasā kho bhagavā suppabuddhaṃ kuṭṭhiṃ tassaṃ parisāyaṃ nisinnaṃ.",
  "ud5.3:4.3": "Disvānassa etadahosi:",
  "ud5.3:4.4": "“ayaṃ kho idha bhabbo dhammaṃ viññātun”ti.",
  "ud5.3:4.5": "Suppabuddhaṃ kuṭṭhiṃ ārabbha anupubbiṃ kathaṃ kathesi, seyyathidaṃ—",
  "ud5.3:4.6": "dānakathaṃ sīlakathaṃ saggakathaṃ;",
  "ud5.3:4.7": "kāmānaṃ ādīnavaṃ okāraṃ saṃkilesaṃ;",
  "ud5.3:4.8": "nekkhamme ānisaṃsaṃ pakāsesi.",
  "ud5.3:4.9": "Yadā bhagavā aññāsi suppabuddhaṃ kuṭṭhiṃ kallacittaṃ muducittaṃ vinīvaraṇacittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi—",
  "ud5.3:4.10": "dukkhaṃ, samudayaṃ, nirodhaṃ, maggaṃ.",
  "ud5.3:4.11": "Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya;",
  "ud5.3:4.12": "evamevaṃ suppabuddhassa kuṭṭhissa tasmiṃyeva āsane virajaṃ vītamalaṃ dhammacakkhuṃ udapādi:",
  "ud5.3:4.13": "“yaṃ kiñci samudayadhammaṃ sabbaṃ taṃ nirodhadhamman”ti.",
  "ud5.3:5.1": "Atha kho suppabuddho kuṭṭhī diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthu sāsane uṭṭhāyāsanā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud5.3:5.2": "Ekamantaṃ nisinno kho suppabuddho kuṭṭhī bhagavantaṃ etadavoca:",
  "ud5.3:6.1": "“Abhikkantaṃ, bhante, abhikkantaṃ, bhante.",
  "ud5.3:6.2": "Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:",
  "ud5.3:6.3": "‘cakkhumanto rūpāni dakkhantī’ti;",
  "ud5.3:6.4": "evamevaṃ bhagavatā anekapariyāyena dhammo pakāsito.",
  "ud5.3:6.5": "Esāhaṃ, bhante, bhagavantaṃ saraṇaṃ gacchāmi dhammañca bhikkhusaṃghañca.",
  "ud5.3:6.6": "Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.",
  "ud5.3:7.1": "Atha kho suppabuddho kuṭṭhī bhagavatā dhammiyā kathāya sandassito samādapito samuttejito sampahaṃsito bhagavatā bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "ud5.3:7.2": "Atha kho acirapakkantaṃ suppabuddhaṃ kuṭṭhiṃ gāvī taruṇavacchā adhipatitvā jīvitā voropesi.",
  "ud5.3:8.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud5.3:8.2": "Ekamantaṃ nisinnā kho te bhikkhū bhagavantaṃ etadavocuṃ:",
  "ud5.3:8.3": "“yo so, bhante, suppabuddho nāma kuṭṭhī bhagavatā dhammiyā kathāya sandassito samādapito samuttejito sampahaṃsito, so kālaṅkato.",
  "ud5.3:8.4": "Tassa kā gati, ko abhisamparāyo”ti?",
  "ud5.3:9.1": "“Paṇḍito, bhikkhave, suppabuddho kuṭṭhī;",
  "ud5.3:9.2": "paccapādi dhammassānudhammaṃ;",
  "ud5.3:9.3": "na ca maṃ dhammādhikaraṇaṃ vihesesi.",
  "ud5.3:9.4": "Suppabuddho, bhikkhave, kuṭṭhī tiṇṇaṃ saṃyojanānaṃ parikkhayā sotāpanno avinipātadhammo niyato sambodhiparāyaṇo”ti.",
  "ud5.3:10.1": "Evaṃ vutte, aññataro bhikkhu bhagavantaṃ etadavoca:",
  "ud5.3:10.2": "“ko nu kho, bhante, hetu, ko paccayo yena suppabuddho kuṭṭhī ahosi—",
  "ud5.3:10.3": "manussadaliddo, manussakapaṇo, manussavarāko”ti?",
  "ud5.3:11.1": "“Bhūtapubbaṃ, bhikkhave, suppabuddho kuṭṭhī imasmiṃyeva rājagahe seṭṭhiputto ahosi.",
  "ud5.3:11.2": "So uyyānabhūmiṃ niyyanto addasa tagarasikhiṃ paccekabuddhaṃ nagaraṃ piṇḍāya pavisantaṃ.",
  "ud5.3:11.3": "Disvānassa etadahosi:",
  "ud5.3:11.4": "‘kvāyaṃ kuṭṭhī kuṭṭhicīvarena vicaratī’ti?",
  "ud5.3:11.5": "Niṭṭhubhitvā apasabyato karitvā pakkāmi.",
  "ud5.3:11.6": "So tassa kammassa vipākena bahūni vassasatāni bahūni vassasahassāni bahūni vassasatasahassāni niraye paccittha.",
  "ud5.3:11.7": "Tasseva kammassa vipākāvasesena imasmiṃyeva rājagahe kuṭṭhī ahosi manussadaliddo, manussakapaṇo, manussavarāko.",
  "ud5.3:11.8": "So tathāgatappaveditaṃ dhammavinayaṃ āgamma saddhaṃ samādiyi sīlaṃ samādiyi sutaṃ samādiyi cāgaṃ samādiyi paññaṃ samādiyi.",
  "ud5.3:11.9": "So tathāgatappaveditaṃ dhammavinayaṃ āgamma saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ.",
  "ud5.3:11.10": "So tattha aññe deve atirocati vaṇṇena ceva yasasā cā”ti.",
  "ud5.3:12.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud5.3:13.1": "“Cakkhumā visamānīva,",
  "ud5.3:13.2": "vijjamāne parakkame;",
  "ud5.3:13.3": "Paṇḍito jīvalokasmiṃ,",
  "ud5.3:13.4": "pāpāni parivajjaye”ti.",
  "ud5.3:13.5": "Tatiyaṃ."
}