{
  "ud5.7:0.1": "Udāna 5.7",
  "ud5.7:0.2": "Kaṅkhārevatasutta",
  "ud5.7:1.1": "Evaṃ me sutaṃ—",
  "ud5.7:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud5.7:1.3": "Tena kho pana samayena āyasmā kaṅkhārevato bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya attano kaṅkhāvitaraṇavisuddhiṃ paccavekkhamāno.",
  "ud5.7:2.1": "Addasā kho bhagavā āyasmantaṃ kaṅkhārevataṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya attano kaṅkhāvitaraṇavisuddhiṃ paccavekkhamānaṃ.",
  "ud5.7:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud5.7:4.1": "“Yā kāci kaṅkhā idha vā huraṃ vā,",
  "ud5.7:4.2": "Sakavediyā vā paravediyā vā;",
  "ud5.7:4.3": "Ye jhāyino tā pajahanti sabbā,",
  "ud5.7:4.4": "Ātāpino brahmacariyaṃ carantā”ti.",
  "ud5.7:4.5": "Sattamaṃ."
}