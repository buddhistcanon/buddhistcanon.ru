{
  "ud7.1:0.1": "Udāna 7.1",
  "ud7.1:0.2": "Paṭhamalakuṇḍakabhaddiyasutta",
  "ud7.1:1.1": "Evaṃ me sutaṃ—",
  "ud7.1:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud7.1:1.3": "Tena kho pana samayena āyasmā sāriputto āyasmantaṃ lakuṇḍakabhaddiyaṃ anekapariyāyena dhammiyā kathāya sandasseti samādapeti samuttejeti sampahaṃseti.",
  "ud7.1:2.1": "Atha kho āyasmato lakuṇḍakabhaddiyassa āyasmatā sāriputtena anekapariyāyena dhammiyā kathāya sandassiyamānassa samādapiyamānassa samuttejiyamānassa sampahaṃsiyamānassa anupādāya āsavehi cittaṃ vimucci.",
  "ud7.1:3.1": "Addasā kho bhagavā āyasmantaṃ lakuṇḍakabhaddiyaṃ āyasmatā sāriputtena anekapariyāyena dhammiyā kathāya sandassiyamānaṃ samādapiyamānaṃ samuttejiyamānaṃ sampahaṃsiyamānaṃ anupādāya āsavehi cittaṃ vimuttaṃ.",
  "ud7.1:4.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud7.1:5.1": "“Uddhaṃ adho sabbadhi vippamutto,",
  "ud7.1:5.2": "Ayaṃhamasmīti anānupassī;",
  "ud7.1:5.3": "Evaṃ vimutto udatāri oghaṃ,",
  "ud7.1:5.4": "Atiṇṇapubbaṃ apunabbhavāyā”ti.",
  "ud7.1:5.5": "Paṭhamaṃ."
}