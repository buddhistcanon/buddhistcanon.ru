{
  "ud7.7:0.1": "Udāna 7.7",
  "ud7.7:0.2": "Papañcakhayasutta",
  "ud7.7:1.1": "Evaṃ me sutaṃ—",
  "ud7.7:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud7.7:1.3": "Tena kho pana samayena bhagavā attano papañcasaññāsaṅkhāpahānaṃ paccavekkhamāno nisinno hoti.",
  "ud7.7:2.1": "Atha kho bhagavā attano papañcasaññāsaṅkhāpahānaṃ viditvā tāyaṃ velāyaṃ imaṃ udānaṃ udānesi:",
  "ud7.7:3.1": "“Yassa papañcā ṭhiti ca natthi,",
  "ud7.7:3.2": "Sandānaṃ palighañca vītivatto;",
  "ud7.7:3.3": "Taṃ nittaṇhaṃ muniṃ carantaṃ,",
  "ud7.7:3.4": "Nāvajānāti sadevakopi loko”ti.",
  "ud7.7:3.5": "Sattamaṃ."
}