{
  "ud7.2:0.1": "Udāna 7.2",
  "ud7.2:0.2": "Dutiyalakuṇḍakabhaddiyasutta",
  "ud7.2:1.1": "Evaṃ me sutaṃ—",
  "ud7.2:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud7.2:1.3": "Tena kho pana samayena āyasmā sāriputto āyasmantaṃ lakuṇḍakabhaddiyaṃ sekhaṃ maññamāno bhiyyoso mattāya anekapariyāyena dhammiyā kathāya sandasseti samādapeti samuttejeti sampahaṃseti.",
  "ud7.2:2.1": "Addasā kho bhagavā āyasmantaṃ sāriputtaṃ āyasmantaṃ lakuṇḍakabhaddiyaṃ sekhaṃ maññamānaṃ bhiyyoso mattāya anekapariyāyena dhammiyā kathāya sandassentaṃ samādapentaṃ samuttejentaṃ sampahaṃsentaṃ.",
  "ud7.2:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud7.2:4.1": "“Acchecchi vaṭṭaṃ byagā nirāsaṃ,",
  "ud7.2:4.2": "Visukkhā saritā na sandati;",
  "ud7.2:4.3": "Chinnaṃ vaṭṭaṃ na vattati,",
  "ud7.2:4.4": "Esevanto dukkhassā”ti.",
  "ud7.2:4.5": "Dutiyaṃ."
}