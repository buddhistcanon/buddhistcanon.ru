{
  "ud7.10:0.1": "Udāna 7.10",
  "ud7.10:0.2": "Utenasutta",
  "ud7.10:1.1": "Evaṃ me sutaṃ—",
  "ud7.10:1.2": " ekaṃ samayaṃ bhagavā kosambiyaṃ viharati ghositārāme.",
  "ud7.10:1.3": "Tena kho pana samayena rañño utenassa uyyānagatassa antepuraṃ daḍḍhaṃ hoti, pañca ca itthisatāni kālaṅkatāni honti sāmāvatīpamukhāni.",
  "ud7.10:2.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃsu.",
  "ud7.10:2.2": "Kosambiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud7.10:2.3": "Ekamantaṃ nisinnā kho te bhikkhū bhagavantaṃ etadavocuṃ:",
  "ud7.10:2.4": "“idha, bhante, rañño utenassa uyyānagatassa antepuraṃ daḍḍhaṃ, pañca ca itthisatāni kālaṅkatāni sāmāvatīpamukhāni.",
  "ud7.10:2.5": "Tāsaṃ, bhante, upāsikānaṃ kā gati ko abhisamparāyo”ti?",
  "ud7.10:3.1": "“Santettha, bhikkhave, upāsikāyo sotāpannā, santi sakadāgāminiyo, santi anāgāminiyo.",
  "ud7.10:3.2": "Sabbā tā, bhikkhave, upāsikāyo anipphalā kālaṅkatā”ti.",
  "ud7.10:4.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud7.10:5.1": "“Mohasambandhano loko,",
  "ud7.10:5.2": "bhabbarūpova dissati;",
  "ud7.10:5.3": "Upadhibandhano bālo,",
  "ud7.10:5.4": "tamasā parivārito;",
  "ud7.10:5.5": "Sassatoriva khāyati,",
  "ud7.10:5.6": "passato natthi kiñcanan”ti.",
  "ud7.10:5.7": "Dasamaṃ.",
  "ud7.10:6.1": "Dve bhaddiyā dve ca sattā,",
  "ud7.10:6.2": "lakuṇḍako taṇhākkhayo;",
  "ud7.10:6.3": "Papañcakhayo ca kaccāno,",
  "ud7.10:6.4": "udapānañca utenoti.",
  "ud7.10:6.5": "Cūḷavaggo sattamo."
}