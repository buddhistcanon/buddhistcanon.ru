{
  "ud2.3:0.1": "Udāna 2.3",
  "ud2.3:0.2": "Daṇḍasutta",
  "ud2.3:1.1": "Evaṃ me sutaṃ—",
  "ud2.3:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud2.3:1.3": "Tena kho pana samayena sambahulā kumārakā antarā ca sāvatthiṃ antarā ca jetavanaṃ ahiṃ daṇḍena hananti.",
  "ud2.3:1.4": "Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "ud2.3:1.5": "Addasā kho bhagavā sambahule kumārake antarā ca sāvatthiṃ antarā ca jetavanaṃ ahiṃ daṇḍena hanante.",
  "ud2.3:2.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.3:3.1": "“Sukhakāmāni bhūtāni,",
  "ud2.3:3.2": "yo daṇḍena vihiṃsati;",
  "ud2.3:3.3": "Attano sukhamesāno,",
  "ud2.3:3.4": "pecca so na labhate sukhaṃ.",
  "ud2.3:4.1": "Sukhakāmāni bhūtāni,",
  "ud2.3:4.2": "yo daṇḍena na hiṃsati;",
  "ud2.3:4.3": "Attano sukhamesāno,",
  "ud2.3:4.4": "pecca so labhate sukhan”ti.",
  "ud2.3:4.5": "Tatiyaṃ."
}