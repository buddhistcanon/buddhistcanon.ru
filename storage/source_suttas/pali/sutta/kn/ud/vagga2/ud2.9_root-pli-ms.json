{
  "ud2.9:0.1": "Udāna 2.9",
  "ud2.9:0.2": "Visākhāsutta",
  "ud2.9:1.1": "Evaṃ me sutaṃ—",
  "ud2.9:1.2": " ekaṃ samayaṃ bhagavā sāvatthiyaṃ viharati pubbārāme migāramātupāsāde.",
  "ud2.9:1.3": "Tena kho pana samayena visākhāya migāramātuyā kocideva attho raññe pasenadimhi kosale paṭibaddho hoti.",
  "ud2.9:1.4": "Taṃ rājā pasenadi kosalo na yathādhippāyaṃ tīreti.",
  "ud2.9:2.1": "Atha kho visākhā migāramātā divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud2.9:2.2": "Ekamantaṃ nisinnaṃ kho visākhaṃ migāramātaraṃ bhagavā etadavoca:",
  "ud2.9:2.3": "“handa kuto nu tvaṃ, visākhe, āgacchasi divā divassā”ti?",
  "ud2.9:2.4": "“Idha me, bhante, kocideva attho raññe pasenadimhi kosale paṭibaddho;",
  "ud2.9:2.5": "taṃ rājā pasenadi kosalo na yathādhippāyaṃ tīretī”ti.",
  "ud2.9:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.9:4.1": "“Sabbaṃ paravasaṃ dukkhaṃ,",
  "ud2.9:4.2": "sabbaṃ issariyaṃ sukhaṃ;",
  "ud2.9:4.3": "Sādhāraṇe vihaññanti,",
  "ud2.9:4.4": "yogā hi duratikkamā”ti.",
  "ud2.9:4.5": "Navamaṃ."
}