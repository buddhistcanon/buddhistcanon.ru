{
  "ud2.7:0.1": "Udāna 2.7",
  "ud2.7:0.2": "Ekaputtakasutta",
  "ud2.7:1.1": "Evaṃ me sutaṃ—",
  "ud2.7:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud2.7:1.3": "Tena kho pana samayena aññatarassa upāsakassa ekaputtako piyo manāpo kālaṅkato hoti.",
  "ud2.7:2.1": "Atha kho sambahulā upāsakā allavatthā allakesā divā divassa yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud2.7:2.2": "Ekamantaṃ nisinne kho te upāsake bhagavā etadavoca:",
  "ud2.7:2.3": "“kiṃ nu kho tumhe, upāsakā, allavatthā allakesā idhūpasaṅkamantā divā divassā”ti?",
  "ud2.7:3.1": "Evaṃ vutte, so upāsako bhagavantaṃ etadavoca:",
  "ud2.7:3.2": "“mayhaṃ kho, bhante, ekaputtako piyo manāpo kālaṅkato.",
  "ud2.7:3.3": "Tena mayaṃ allavatthā allakesā idhūpasaṅkamantā divā divassā”ti.",
  "ud2.7:4.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.7:5.1": "“Piyarūpassādagadhitāse,",
  "ud2.7:5.2": "Devakāyā puthu manussā ca;",
  "ud2.7:5.3": "Aghāvino parijunnā,",
  "ud2.7:5.4": "Maccurājassa vasaṃ gacchanti.",
  "ud2.7:6.1": "Ye ve divā ca ratto ca,",
  "ud2.7:6.2": "Appamattā jahanti piyarūpaṃ;",
  "ud2.7:6.3": "Te ve khaṇanti aghamūlaṃ,",
  "ud2.7:6.4": "Maccuno āmisaṃ durativattan”ti.",
  "ud2.7:6.5": "Sattamaṃ."
}