{
  "ud2.5:0.1": "Udāna 2.5",
  "ud2.5:0.2": "Upāsakasutta",
  "ud2.5:1.1": "Evaṃ me sutaṃ—",
  "ud2.5:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud2.5:1.3": "Tena kho pana samayena aññataro icchānaṅgalako upāsako sāvatthiṃ anuppatto hoti kenacideva karaṇīyena.",
  "ud2.5:1.4": "Atha kho so upāsako sāvatthiyaṃ taṃ karaṇīyaṃ tīretvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud2.5:1.5": "Ekamantaṃ nisinnaṃ kho taṃ upāsakaṃ bhagavā etadavoca:",
  "ud2.5:1.6": "“cirassaṃ kho tvaṃ, upāsaka, imaṃ pariyāyamakāsi yadidaṃ idhāgamanāyā”ti.",
  "ud2.5:2.1": "“Cirapaṭikāhaṃ, bhante, bhagavantaṃ dassanāya upasaṅkamitukāmo, api cāhaṃ kehici kehici kiccakaraṇīyehi byāvaṭo.",
  "ud2.5:2.2": "Evāhaṃ nāsakkhiṃ bhagavantaṃ dassanāya upasaṅkamitun”ti.",
  "ud2.5:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.5:4.1": "“Sukhaṃ vata tassa na hoti kiñci,",
  "ud2.5:4.2": "Saṅkhātadhammassa bahussutassa;",
  "ud2.5:4.3": "Sakiñcanaṃ passa vihaññamānaṃ,",
  "ud2.5:4.4": "Jano janasmiṃ paṭibandharūpo”ti.",
  "ud2.5:4.5": "Pañcamaṃ."
}