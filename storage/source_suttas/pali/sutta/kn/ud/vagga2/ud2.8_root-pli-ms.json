{
  "ud2.8:0.1": "Udāna 2.8",
  "ud2.8:0.2": "Suppavāsāsutta",
  "ud2.8:1.1": "Evaṃ me sutaṃ—",
  "ud2.8:1.2": " ekaṃ samayaṃ bhagavā kuṇḍikāyaṃ viharati kuṇḍadhānavane.",
  "ud2.8:1.3": "Tena kho pana samayena suppavāsā koliyadhītā satta vassāni gabbhaṃ dhāreti.",
  "ud2.8:1.4": "Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti:",
  "ud2.8:1.5": "“sammāsambuddho vata so bhagavā yo imassa evarūpassa dukkhassa pahānāya dhammaṃ deseti;",
  "ud2.8:1.6": "suppaṭipanno vata tassa bhagavato sāvakasaṃgho yo imassa evarūpassa dukkhassa pahānāya paṭipanno;",
  "ud2.8:1.7": "susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī”ti.",
  "ud2.8:2.1": "Atha kho suppavāsā koliyadhītā sāmikaṃ āmantesi:",
  "ud2.8:2.2": "“ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi;",
  "ud2.8:2.3": "appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha:",
  "ud2.8:2.4": "‘suppavāsā, bhante, koliyadhītā bhagavato pāde sirasā vandati;",
  "ud2.8:2.5": "appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti.",
  "ud2.8:2.6": "Evañca vadehi:",
  "ud2.8:2.7": "‘suppavāsā, bhante, koliyadhītā satta vassāni gabbhaṃ dhāreti.",
  "ud2.8:2.8": "Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—",
  "ud2.8:2.9": "sammāsambuddho vata so bhagavā yo imassa evarūpassa dukkhassa pahānāya dhammaṃ deseti;",
  "ud2.8:2.10": "suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;",
  "ud2.8:2.11": "susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī’”ti.",
  "ud2.8:3.1": "“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud2.8:3.2": "Ekamantaṃ nisinno kho koliyaputto bhagavantaṃ etadavoca:",
  "ud2.8:3.3": "“suppavāsā, bhante, koliyadhītā bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati;",
  "ud2.8:3.4": "evañca vadeti:",
  "ud2.8:3.5": "‘suppavāsā, bhante, koliyadhītā satta vassāni gabbhaṃ dhāreti.",
  "ud2.8:3.6": "Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—",
  "ud2.8:3.7": "sammāsambuddho vata so bhagavā yo imassa evarūpassa dukkhassa pahānāya dhammaṃ deseti;",
  "ud2.8:3.8": "suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;",
  "ud2.8:3.9": "susukhaṃ vata nibbānaṃ yatthidaṃ evarūpaṃ dukkhaṃ na saṃvijjatī’”ti.",
  "ud2.8:4.1": "“Sukhinī hotu suppavāsā koliyadhītā;",
  "ud2.8:4.2": "arogā arogaṃ puttaṃ vijāyatū”ti.",
  "ud2.8:4.3": "Saha vacanā ca pana bhagavato suppavāsā koliyadhītā sukhinī arogā arogaṃ puttaṃ vijāyi.",
  "ud2.8:5.1": "“Evaṃ, bhante”ti kho so koliyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena sakaṃ gharaṃ tena paccāyāsi.",
  "ud2.8:5.2": "Addasā kho so koliyaputto suppavāsaṃ koliyadhītaraṃ sukhiniṃ arogaṃ arogaṃ puttaṃ vijātaṃ.",
  "ud2.8:5.3": "Disvānassa etadahosi:",
  "ud2.8:5.4": "“acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāmāyaṃ suppavāsā koliyadhītā saha vacanā ca pana bhagavato sukhinī arogā arogaṃ puttaṃ vijāyissatī”ti.",
  "ud2.8:5.5": "Attamano pamudito pītisomanassajāto ahosi.",
  "ud2.8:6.1": "Atha kho suppavāsā koliyadhītā sāmikaṃ āmantesi:",
  "ud2.8:6.2": "“ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi:",
  "ud2.8:6.3": "‘suppavāsā, bhante, koliyadhītā bhagavato pāde sirasā vandatī’ti;",
  "ud2.8:6.4": "evañca vadehi:",
  "ud2.8:6.5": "‘suppavāsā, bhante, koliyadhītā satta vassāni gabbhaṃ dhāreti.",
  "ud2.8:6.6": "Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.",
  "ud2.8:6.7": "Sā sattāhaṃ buddhappamukhaṃ bhikkhusaṅghaṃ bhattena nimanteti.",
  "ud2.8:6.8": "Adhivāsetu kira, bhante, bhagavā suppavāsāya koliyadhītāya satta bhattāni saddhiṃ bhikkhusaṅghenā’”ti.",
  "ud2.8:7.1": "“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud2.8:7.2": "Ekamantaṃ nisinno kho so koliyaputto bhagavantaṃ etadavoca:",
  "ud2.8:8.1": "“Suppavāsā, bhante, koliyadhītā bhagavato pāde sirasā vandati;",
  "ud2.8:8.2": "evañca vadeti:",
  "ud2.8:8.3": "‘suppavāsā, bhante, koliyadhītā satta vassāni gabbhaṃ dhāreti.",
  "ud2.8:8.4": "Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.",
  "ud2.8:8.5": "Sā sattāhaṃ buddhappamukhaṃ bhikkhusaṅghaṃ bhattena nimanteti.",
  "ud2.8:8.6": "Adhivāsetu kira, bhante, bhagavā suppavāsāya koliyadhītāya satta bhattāni saddhiṃ bhikkhusaṅghenā’”ti.",
  "ud2.8:9.1": "Tena kho pana samayena aññatarena upāsakena buddhappamukho bhikkhusaṃgho svātanāya bhattena nimantito hoti.",
  "ud2.8:9.2": "So ca upāsako āyasmato mahāmoggallānassa upaṭṭhāko hoti.",
  "ud2.8:9.3": "Atha kho bhagavā āyasmantaṃ mahāmoggallānaṃ āmantesi:",
  "ud2.8:9.4": "“ehi tvaṃ, moggallāna, yena so upāsako tenupasaṅkama; upasaṅkamitvā taṃ upāsakaṃ evaṃ vadehi:",
  "ud2.8:9.5": "‘suppavāsā, āvuso, koliyadhītā satta vassāni gabbhaṃ dhāresi.",
  "ud2.8:9.6": "Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.",
  "ud2.8:9.7": "Sā sattāhaṃ buddhappamukhaṃ bhikkhusaṃghaṃ bhattena nimanteti.",
  "ud2.8:9.8": "Karotu suppavāsā koliyadhītā satta bhattāni, pacchā tvaṃ karissasī’ti.",
  "ud2.8:9.9": "Tuyheso upaṭṭhāko”ti.",
  "ud2.8:10.1": "“Evaṃ, bhante”ti kho āyasmā mahāmoggallāno bhagavato paṭissutvā yena so upāsako tenupasaṅkami; upasaṅkamitvā taṃ upāsakaṃ etadavoca:",
  "ud2.8:10.2": "“suppavāsā, āvuso, koliyadhītā satta vassāni gabbhaṃ dhāreti.",
  "ud2.8:10.3": "Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.",
  "ud2.8:10.4": "Sā sattāhaṃ buddhappamukhaṃ bhikkhusaṅghaṃ bhattena nimanteti.",
  "ud2.8:10.5": "Karotu suppavāsā koliyadhītā satta bhattāni, pacchā tvaṃ karissasī”ti.",
  "ud2.8:11.1": "“Sace me, bhante, ayyo mahāmoggallāno tiṇṇaṃ dhammānaṃ pāṭibhogo—",
  "ud2.8:11.2": "bhogānañca jīvitassa ca saddhāya ca, karotu suppavāsā koliyadhītā satta bhattāni, pacchāhaṃ karissāmī”ti.",
  "ud2.8:11.3": "“Dvinnaṃ kho te ahaṃ, āvuso, dhammānaṃ pāṭibhogo—",
  "ud2.8:11.4": "bhogānañca jīvitassa ca.",
  "ud2.8:11.5": "Saddhāya pana tvaṃyeva pāṭibhogo”ti.",
  "ud2.8:12.1": "“Sace me, bhante, ayyo mahāmoggallāno dvinnaṃ dhammānaṃ pāṭibhogo—",
  "ud2.8:12.2": "bhogānañca jīvitassa ca, karotu suppavāsā koliyadhītā satta bhattāni, pacchāhaṃ karissāmī”ti.",
  "ud2.8:13.1": "Atha kho āyasmā mahāmoggallāno taṃ upāsakaṃ saññāpetvā yena bhagavā tenupasaṅkami; upasaṅkamitvā bhagavantaṃ etadavoca:",
  "ud2.8:13.2": "“saññatto, bhante, so upāsako mayā;",
  "ud2.8:13.3": "karotu suppavāsā koliyadhītā satta bhattāni, pacchā so karissatī”ti.",
  "ud2.8:14.1": "Atha kho suppavāsā koliyadhītā sattāhaṃ buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi, tañca dārakaṃ bhagavantaṃ vandāpesi sabbañca bhikkhusaṅghaṃ.",
  "ud2.8:15.1": "Atha kho āyasmā sāriputto taṃ dārakaṃ etadavoca:",
  "ud2.8:15.2": "“kacci te, dāraka, khamanīyaṃ, kacci yāpanīyaṃ, kacci na kiñci dukkhan”ti?",
  "ud2.8:15.3": "“Kuto me, bhante sāriputta, khamanīyaṃ, kuto yāpanīyaṃ.",
  "ud2.8:15.4": "Satta me vassāni lohitakumbhiyaṃ vutthānī”ti.",
  "ud2.8:16.1": "Atha kho suppavāsā koliyadhītā:",
  "ud2.8:16.2": "“putto me dhammasenāpatinā saddhiṃ mantetī”ti attamanā pamuditā pītisomanassajātā ahosi.",
  "ud2.8:16.3": "Atha kho bhagavā suppavāsaṃ koliyadhītaraṃ attamanaṃ pamuditaṃ pītisomanassajātaṃ viditvā suppavāsaṃ koliyadhītaraṃ etadavoca:",
  "ud2.8:16.4": "“iccheyyāsi tvaṃ, suppavāse, aññampi evarūpaṃ puttan”ti?",
  "ud2.8:16.5": "“Iccheyyāmahaṃ, bhagavā, aññānipi evarūpāni satta puttānī”ti.",
  "ud2.8:17.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.8:18.1": "“Asātaṃ sātarūpena,",
  "ud2.8:18.2": "piyarūpena appiyaṃ;",
  "ud2.8:18.3": "Dukkhaṃ sukhassa rūpena,",
  "ud2.8:18.4": "pamattamativattatī”ti.",
  "ud2.8:18.5": "Aṭṭhamaṃ."
}