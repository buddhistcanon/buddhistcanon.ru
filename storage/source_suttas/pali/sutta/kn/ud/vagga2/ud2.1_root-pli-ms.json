{
  "ud2.1:0.1": "Udāna 2.1",
  "ud2.1:0.2": "Mucalindasutta",
  "ud2.1:1.1": "Evaṃ me sutaṃ—",
  "ud2.1:1.2": " ekaṃ samayaṃ bhagavā uruvelāyaṃ viharati najjā nerañjarāya tīre mucalindamūle paṭhamābhisambuddho.",
  "ud2.1:1.3": "Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.",
  "ud2.1:2.1": "Tena kho pana samayena mahā akālamegho udapādi sattāhavaddalikā sītavātaduddinī.",
  "ud2.1:2.2": "Atha kho mucalindo nāgarājā sakabhavanā nikkhamitvā bhagavato kāyaṃ sattakkhattuṃ bhogehi parikkhipitvā uparimuddhani mahantaṃ phaṇaṃ vihacca aṭṭhāsi:",
  "ud2.1:2.3": "“mā bhagavantaṃ sītaṃ, mā bhagavantaṃ uṇhaṃ, mā bhagavantaṃ ḍaṃsamakasavātātapasarīsapasamphasso”ti.",
  "ud2.1:3.1": "Atha kho bhagavā tassa sattāhassa accayena tamhā samādhimhā vuṭṭhāsi.",
  "ud2.1:3.2": "Atha kho mucalindo nāgarājā viddhaṃ vigatavalāhakaṃ devaṃ viditvā bhagavato kāyā bhoge viniveṭhetvā sakavaṇṇaṃ paṭisaṃharitvā māṇavakavaṇṇaṃ abhinimminitvā bhagavato purato aṭṭhāsi pañjaliko bhagavantaṃ namassamāno.",
  "ud2.1:4.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.1:5.1": "“Sukho viveko tuṭṭhassa,",
  "ud2.1:5.2": "sutadhammassa passato;",
  "ud2.1:5.3": "Abyāpajjaṃ sukhaṃ loke,",
  "ud2.1:5.4": "pāṇabhūtesu saṃyamo.",
  "ud2.1:6.1": "Sukhā virāgatā loke,",
  "ud2.1:6.2": "kāmānaṃ samatikkamo;",
  "ud2.1:6.3": "Asmimānassa yo vinayo,",
  "ud2.1:6.4": "etaṃ ve paramaṃ sukhan”ti.",
  "ud2.1:6.5": "Paṭhamaṃ."
}