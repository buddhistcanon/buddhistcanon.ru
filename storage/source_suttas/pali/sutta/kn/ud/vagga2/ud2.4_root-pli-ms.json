{
  "ud2.4:0.1": "Udāna 2.4",
  "ud2.4:0.2": "Sakkārasutta",
  "ud2.4:1.1": "Evaṃ me sutaṃ—",
  "ud2.4:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud2.4:1.3": "Tena kho pana samayena bhagavā sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.",
  "ud2.4:1.4": "Bhikkhusaṃghopi sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.",
  "ud2.4:1.5": "Aññatitthiyā pana paribbājakā asakkatā honti agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṃ.",
  "ud2.4:1.6": "Atha kho te aññatitthiyā paribbājakā bhagavato sakkāraṃ asahamānā bhikkhusaṃghassa ca, gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesenti.",
  "ud2.4:2.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud2.4:2.2": "Ekamantaṃ nisinnā kho te bhikkhū bhagavantaṃ etadavocuṃ:",
  "ud2.4:2.3": "“etarahi, bhante, bhagavā sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.",
  "ud2.4:2.4": "Bhikkhusaṅghopi sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.",
  "ud2.4:2.5": "Aññatitthiyā pana paribbājakā asakkatā agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṃ.",
  "ud2.4:2.6": "Atha kho te, bhante, aññatitthiyā paribbājakā bhagavato sakkāraṃ asahamānā bhikkhusaṅghassa ca, gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesantī”ti.",
  "ud2.4:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.4:4.1": "“Gāme araññe sukhadukkhaphuṭṭho,",
  "ud2.4:4.2": "Nevattato no parato dahetha;",
  "ud2.4:4.3": "Phusanti phassā upadhiṃ paṭicca,",
  "ud2.4:4.4": "Nirūpadhiṃ kena phuseyyu phassā”ti.",
  "ud2.4:4.5": "Catutthaṃ."
}