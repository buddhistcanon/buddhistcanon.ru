{
  "ud2.6:0.1": "Udāna 2.6",
  "ud2.6:0.2": "Gabbhinīsutta",
  "ud2.6:1.1": "Evaṃ me sutaṃ—",
  "ud2.6:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud2.6:1.3": "Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā.",
  "ud2.6:1.4": "Atha kho sā paribbājikā taṃ paribbājakaṃ etadavoca:",
  "ud2.6:1.5": "“gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.",
  "ud2.6:2.1": "Evaṃ vutte, so paribbājako taṃ paribbājikaṃ etadavoca:",
  "ud2.6:2.2": "“kuto panāhaṃ, bhoti, telaṃ āharāmī”ti?",
  "ud2.6:2.3": "Dutiyampi kho sā paribbājikā taṃ paribbājakaṃ etadavoca:",
  "ud2.6:2.4": "“gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.",
  "ud2.6:2.5": "Dutiyampi kho so paribbājako taṃ paribbājikaṃ etadavoca:",
  "ud2.6:2.6": "“kuto panāhaṃ, bhoti, telaṃ āharāmī”ti?",
  "ud2.6:2.7": "Tatiyampi kho sā paribbājikā taṃ paribbājakaṃ etadavoca:",
  "ud2.6:2.8": "“gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.",
  "ud2.6:3.1": "Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ.",
  "ud2.6:4.1": "Atha kho tassa paribbājakassa etadahosi:",
  "ud2.6:4.2": "“rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ.",
  "ud2.6:4.3": "Yannūnāhaṃ rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā ucchadditvāna dadeyyaṃ, yaṃ imissā vijātāya bhavissatī”ti.",
  "ud2.6:5.1": "Atha kho so paribbājako rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā neva sakkoti uddhaṃ kātuṃ, na pana adho.",
  "ud2.6:5.2": "So dukkhāhi tibbāhi kharāhi kaṭukāhi vedanāhi phuṭṭho āvaṭṭati parivaṭṭati.",
  "ud2.6:6.1": "Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "ud2.6:6.2": "Addasā kho bhagavā taṃ paribbājakaṃ dukkhāhi tibbāhi kharāhi kaṭukāhi vedanāhi phuṭṭhaṃ āvaṭṭamānaṃ parivaṭṭamānaṃ.",
  "ud2.6:7.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.6:8.1": "“Sukhino vata ye akiñcanā,",
  "ud2.6:8.2": "Vedaguno hi janā akiñcanā;",
  "ud2.6:8.3": "Sakiñcanaṃ passa vihaññamānaṃ,",
  "ud2.6:8.4": "Jano janasmiṃ paṭibandhacitto”ti.",
  "ud2.6:8.5": "Chaṭṭhaṃ."
}