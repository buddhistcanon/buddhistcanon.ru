{
  "ud6.2:0.1": "Udāna 6.2",
  "ud6.2:0.2": "Sattajaṭilasutta",
  "ud6.2:1.1": "Evaṃ me sutaṃ—",
  "ud6.2:1.2": " ekaṃ samayaṃ bhagavā sāvatthiyaṃ viharati pubbārāme migāramātupāsāde.",
  "ud6.2:1.3": "Tena kho pana samayena bhagavā sāyanhasamayaṃ paṭisallānā vuṭṭhito bahidvārakoṭṭhake nisinno hoti.",
  "ud6.2:1.4": "Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud6.2:2.1": "Tena kho pana samayena satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, parūḷhakacchanakhalomā khārivividhamādāya bhagavato avidūre atikkamanti.",
  "ud6.2:3.1": "Addasā kho rājā pasenadi kosalo te satta ca jaṭile, satta ca nigaṇṭhe, satta ca acelake, satta ca ekasāṭake, satta ca paribbājake, parūḷhakacchanakhalome khārivividhamādāya bhagavato avidūre atikkamante.",
  "ud6.2:3.2": "Disvāna uṭṭhāyāsanā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena te satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, tenañjaliṃ paṇāmetvā tikkhattuṃ nāmaṃ sāvesi:",
  "ud6.2:3.3": "“rājāhaṃ, bhante, pasenadi kosalo;",
  "ud6.2:3.4": "rājāhaṃ, bhante, pasenadi kosalo;",
  "ud6.2:3.5": "rājāhaṃ, bhante, pasenadi kosalo”ti.",
  "ud6.2:4.1": "Atha kho rājā pasenadi kosalo acirapakkantesu tesu sattasu ca jaṭilesu, sattasu ca nigaṇṭhesu, sattasu ca acelakesu, sattasu ca ekasāṭakesu, sattasu ca paribbājakesu, yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud6.2:4.2": "Ekamantaṃ nisinno kho rājā pasenadi kosalo bhagavantaṃ etadavoca:",
  "ud6.2:4.3": "“ye kho, bhante, loke arahanto vā arahattamaggaṃ vā samāpannā ete tesaṃ aññatare”ti.",
  "ud6.2:5.1": "“Dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—",
  "ud6.2:5.2": "ime vā arahanto, ime vā arahattamaggaṃ samāpannāti.",
  "ud6.2:6.1": "Saṃvāsena kho, mahārāja, sīlaṃ veditabbaṃ.",
  "ud6.2:6.2": "Tañca kho dīghena addhunā na ittaraṃ, manasikarotā no amanasikarotā, paññavatā no duppaññena.",
  "ud6.2:6.3": "Saṃvohārena kho, mahārāja, soceyyaṃ veditabbaṃ.",
  "ud6.2:6.4": "Tañca kho dīghena addhunā na ittaraṃ, manasikarotā no amanasikarotā, paññavatā no duppaññena.",
  "ud6.2:6.5": "Āpadāsu kho, mahārāja, thāmo veditabbo.",
  "ud6.2:6.6": "So ca kho dīghena addhunā na ittaraṃ, manasikarotā no amanasikarotā, paññavatā no duppaññena.",
  "ud6.2:6.7": "Sākacchāya kho, mahārāja, paññā veditabbā.",
  "ud6.2:6.8": "Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā”ti.",
  "ud6.2:7.1": "“Acchariyaṃ, bhante, abbhutaṃ, bhante.",
  "ud6.2:7.2": "Yāva subhāsitañcidaṃ, bhante, bhagavatā:",
  "ud6.2:7.3": "‘dujjānaṃ kho etaṃ, mahārāja, tayā gihinā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—",
  "ud6.2:7.4": "ime vā arahanto, ime vā arahattamaggaṃ samāpannāti.",
  "ud6.2:7.5": "Saṃvāsena kho, mahārāja, sīlaṃ veditabbaṃ …pe…",
  "ud6.2:7.6": "sākacchāya kho, mahārāja, paññā veditabbā.",
  "ud6.2:7.7": "Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā’”ti.",
  "ud6.2:8.1": "“Ete, bhante, mama purisā corā ocarakā janapadaṃ ocaritvā gacchanti.",
  "ud6.2:8.2": "Tehi paṭhamaṃ ociṇṇaṃ ahaṃ pacchā osārissāmi.",
  "ud6.2:8.3": "Idāni te, bhante, taṃ rajojallaṃ pavāhetvā sunhātā suvilittā kappitakesamassū odātavatthavasanā pañcahi kāmaguṇehi samappitā samaṅgibhūtā paricāressantī”ti.",
  "ud6.2:9.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud6.2:10.1": "“Na vāyameyya sabbattha,",
  "ud6.2:10.2": "nāññassa puriso siyā;",
  "ud6.2:10.3": "Nāññaṃ nissāya jīveyya,",
  "ud6.2:10.4": "dhammena na vaṇiṃ care”ti.",
  "ud6.2:10.5": "Dutiyaṃ."
}