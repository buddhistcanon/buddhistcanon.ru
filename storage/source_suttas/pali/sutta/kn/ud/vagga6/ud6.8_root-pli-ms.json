{
  "ud6.8:0.1": "Udāna 6.8",
  "ud6.8:0.2": "Gaṇikāsutta",
  "ud6.8:1.1": "Evaṃ me sutaṃ—",
  "ud6.8:1.2": " ekaṃ samayaṃ bhagavā rājagahe viharati veḷuvane kalandakanivāpe.",
  "ud6.8:1.3": "Tena kho pana samayena rājagahe dve pūgā aññatarissā gaṇikāya sārattā honti paṭibaddhacittā;",
  "ud6.8:1.4": "bhaṇḍanajātā kalahajātā vivādāpannā aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti.",
  "ud6.8:1.5": "Te tattha maraṇampi nigacchanti maraṇamattampi dukkhaṃ.",
  "ud6.8:2.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃsu.",
  "ud6.8:2.2": "Rājagahe piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud6.8:2.3": "Ekamantaṃ nisinnā kho te bhikkhū bhagavantaṃ etadavocuṃ:",
  "ud6.8:3.1": "“Idha, bhante, rājagahe dve pūgā aññatarissā gaṇikāya sārattā paṭibaddhacittā;",
  "ud6.8:3.2": "bhaṇḍanajātā kalahajātā vivādāpannā aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti.",
  "ud6.8:3.3": "Te tattha maraṇampi nigacchanti maraṇamattampi dukkhan”ti.",
  "ud6.8:4.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud6.8:5.1": "“Yañca pattaṃ yañca pattabbaṃ, ubhayametaṃ rajānukiṇṇaṃ, āturassānusikkhato.",
  "ud6.8:5.2": "Ye ca sikkhāsārā sīlabbataṃ jīvitaṃ brahmacariyaṃ upaṭṭhānasārā, ayameko anto.",
  "ud6.8:5.3": "Ye ca evaṃvādino:",
  "ud6.8:5.4": "‘natthi kāmesu doso’ti, ayaṃ dutiyo anto.",
  "ud6.8:5.5": "Iccete ubho antā kaṭasivaḍḍhanā, kaṭasiyo diṭṭhiṃ vaḍḍhenti.",
  "ud6.8:5.6": "Etete ubho ante anabhiññāya olīyanti eke, atidhāvanti eke.",
  "ud6.8:5.7": "Ye ca kho te abhiññāya tatra ca nāhesuṃ, tena ca nāmaññiṃsu, vaṭṭaṃ tesaṃ natthi paññāpanāyā”ti.",
  "ud6.8:5.8": "Aṭṭhamaṃ."
}