{
  "ud1.1:0.1": "Udāna 1.1",
  "ud1.1:0.2": "Paṭhamabodhisutta",
  "ud1.1:1.1": "Evaṃ me sutaṃ—",
  "ud1.1:1.2": " ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho.",
  "ud1.1:1.3": "Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.",
  "ud1.1:1.4": "Atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṃ yāmaṃ paṭiccasamuppādaṃ anulomaṃ sādhukaṃ manasākāsi:",
  "ud1.1:2.1": "“Iti imasmiṃ sati idaṃ hoti,",
  "ud1.1:2.2": "imassuppādā idaṃ uppajjati, yadidaṃ—",
  "ud1.1:2.3": "avijjāpaccayā saṅkhārā,",
  "ud1.1:2.4": "saṅkhārapaccayā viññāṇaṃ,",
  "ud1.1:2.5": "viññāṇapaccayā nāmarūpaṃ,",
  "ud1.1:2.6": "nāmarūpapaccayā saḷāyatanaṃ,",
  "ud1.1:2.7": "saḷāyatanapaccayā phasso,",
  "ud1.1:2.8": "phassapaccayā vedanā,",
  "ud1.1:2.9": "vedanāpaccayā taṇhā,",
  "ud1.1:2.10": "taṇhāpaccayā upādānaṃ,",
  "ud1.1:2.11": "upādānapaccayā bhavo,",
  "ud1.1:2.12": "bhavapaccayā jāti,",
  "ud1.1:2.13": "jātipaccayā jarāmaraṇaṃ sokaparidevadukkhadomanassupāyāsā sambhavanti.",
  "ud1.1:2.14": "Evametassa kevalassa dukkhakkhandhassa samudayo hotī”ti.",
  "ud1.1:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud1.1:4.1": "“Yadā have pātubhavanti dhammā,",
  "ud1.1:4.2": "Ātāpino jhāyato brāhmaṇassa;",
  "ud1.1:4.3": "Athassa kaṅkhā vapayanti sabbā,",
  "ud1.1:4.4": "Yato pajānāti sahetudhamman”ti.",
  "ud1.1:4.5": "Paṭhamaṃ."
}