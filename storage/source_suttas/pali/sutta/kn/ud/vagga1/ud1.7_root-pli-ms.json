{
  "ud1.7:0.1": "Udāna 1.7",
  "ud1.7:0.2": "Ajakalāpakasutta",
  "ud1.7:1.1": "Evaṃ me sutaṃ—",
  "ud1.7:1.2": " ekaṃ samayaṃ bhagavā pāvāyaṃ viharati ajakalāpake cetiye, ajakalāpakassa yakkhassa bhavane.",
  "ud1.7:1.3": "Tena kho pana samayena bhagavā rattandhakāratimisāyaṃ abbhokāse nisinno hoti;",
  "ud1.7:1.4": "devo ca ekamekaṃ phusāyati.",
  "ud1.7:1.5": "Atha kho ajakalāpako yakkho bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṃ “akkulo pakkulo”ti akkulapakkulikaṃ akāsi:",
  "ud1.7:1.6": "“eso te, samaṇa, pisāco”ti.",
  "ud1.7:2.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud1.7:3.1": "“Yadā sakesu dhammesu,",
  "ud1.7:3.2": "pāragū hoti brāhmaṇo;",
  "ud1.7:3.3": "Atha etaṃ pisācañca,",
  "ud1.7:3.4": "pakkulañcātivattatī”ti.",
  "ud1.7:3.5": "Sattamaṃ."
}