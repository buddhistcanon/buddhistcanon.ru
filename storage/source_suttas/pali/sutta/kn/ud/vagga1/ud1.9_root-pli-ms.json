{
  "ud1.9:0.1": "Udāna 1.9",
  "ud1.9:0.2": "Jaṭilasutta",
  "ud1.9:1.1": "Evaṃ me sutaṃ—",
  "ud1.9:1.2": " ekaṃ samayaṃ bhagavā gayāyaṃ viharati gayāsīse.",
  "ud1.9:1.3": "Tena kho pana samayena sambahulā jaṭilā sītāsu hemantikāsu rattīsu antaraṭṭhake himapātasamaye gayāyaṃ ummujjantipi nimujjantipi, ummujjanimujjampi karonti osiñcantipi, aggimpi juhanti:",
  "ud1.9:1.4": "“iminā suddhī”ti.",
  "ud1.9:2.1": "Addasā kho bhagavā te sambahule jaṭile sītāsu hemantikāsu rattīsu antaraṭṭhake himapātasamaye gayāyaṃ ummujjantepi nimujjantepi ummujjanimujjampi karonte osiñcantepi aggimpi juhante:",
  "ud1.9:2.2": "“iminā suddhī”ti.",
  "ud1.9:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud1.9:4.1": "“Na udakena sucī hoti,",
  "ud1.9:4.2": "bahvettha nhāyatī jano;",
  "ud1.9:4.3": "Yamhi saccañca dhammo ca,",
  "ud1.9:4.4": "so sucī so ca brāhmaṇo”ti.",
  "ud1.9:4.5": "Navamaṃ."
}