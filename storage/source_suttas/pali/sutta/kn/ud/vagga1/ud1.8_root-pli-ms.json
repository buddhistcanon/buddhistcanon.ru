{
  "ud1.8:0.1": "Udāna 1.8",
  "ud1.8:0.2": "Saṅgāmajisutta",
  "ud1.8:1.1": "Evaṃ me sutaṃ—",
  "ud1.8:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud1.8:1.3": "Tena kho pana samayena āyasmā saṅgāmaji sāvatthiṃ anuppatto hoti bhagavantaṃ dassanāya.",
  "ud1.8:1.4": "Assosi kho āyasmato saṅgāmajissa purāṇadutiyikā:",
  "ud1.8:1.5": "“ayyo kira saṅgāmaji sāvatthiṃ anuppatto”ti.",
  "ud1.8:1.6": "Sā dārakaṃ ādāya jetavanaṃ agamāsi.",
  "ud1.8:2.1": "Tena kho pana samayena āyasmā saṅgāmaji aññatarasmiṃ rukkhamūle divāvihāraṃ nisinno hoti.",
  "ud1.8:2.2": "Atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami; upasaṅkamitvā āyasmantaṃ saṅgāmajiṃ etadavoca:",
  "ud1.8:2.3": "“khuddaputtañhi, samaṇa, posa man”ti.",
  "ud1.8:2.4": "Evaṃ vutte, āyasmā saṅgāmaji tuṇhī ahosi.",
  "ud1.8:3.1": "Dutiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca:",
  "ud1.8:3.2": "“khuddaputtañhi, samaṇa, posa man”ti.",
  "ud1.8:3.3": "Dutiyampi kho āyasmā saṅgāmaji tuṇhī ahosi.",
  "ud1.8:4.1": "Tatiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca:",
  "ud1.8:4.2": "“khuddaputtañhi, samaṇa, posa man”ti.",
  "ud1.8:4.3": "Tatiyampi kho āyasmā saṅgāmaji tuṇhī ahosi.",
  "ud1.8:5.1": "Atha kho āyasmato saṅgāmajissa purāṇadutiyikā taṃ dārakaṃ āyasmato saṅgāmajissa purato nikkhipitvā pakkāmi:",
  "ud1.8:5.2": "“eso te, samaṇa, putto; posa nan”ti.",
  "ud1.8:6.1": "Atha kho āyasmā saṅgāmaji taṃ dārakaṃ neva olokesi nāpi ālapi.",
  "ud1.8:6.2": "Atha kho āyasmato saṅgāmajissa purāṇadutiyikā avidūraṃ gantvā apalokentī addasa āyasmantaṃ saṅgāmajiṃ taṃ dārakaṃ neva olokentaṃ nāpi ālapantaṃ, disvānassā etadahosi:",
  "ud1.8:6.3": "“na cāyaṃ samaṇo puttenapi atthiko”ti.",
  "ud1.8:6.4": "Tato paṭinivattitvā dārakaṃ ādāya pakkāmi.",
  "ud1.8:6.5": "Addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṃ vippakāraṃ.",
  "ud1.8:7.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud1.8:8.1": "“Āyantiṃ nābhinandati,",
  "ud1.8:8.2": "pakkamantiṃ na socati;",
  "ud1.8:8.3": "Saṅgā saṅgāmajiṃ muttaṃ,",
  "ud1.8:8.4": "tamahaṃ brūmi brāhmaṇan”ti.",
  "ud1.8:8.5": "Aṭṭhamaṃ."
}