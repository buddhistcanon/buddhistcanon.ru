{
  "ud3.7:0.1": "Udāna 3.7",
  "ud3.7:0.2": "Sakkudānasutta",
  "ud3.7:1.1": "Evaṃ me sutaṃ—",
  "ud3.7:1.2": " ekaṃ samayaṃ bhagavā rājagahe viharati veḷuvane kalandakanivāpe.",
  "ud3.7:1.3": "Tena kho pana samayena āyasmā mahākassapo pippaliguhāyaṃ viharati, sattāhaṃ ekapallaṅkena nisinno hoti aññataraṃ samādhiṃ samāpajjitvā.",
  "ud3.7:1.4": "Atha kho āyasmā mahākassapo tassa sattāhassa accayena tamhā samādhimhā vuṭṭhāsi.",
  "ud3.7:1.5": "Atha kho āyasmato mahākassapassa tamhā samādhimhā vuṭṭhitassa etadahosi:",
  "ud3.7:1.6": "“yannūnāhaṃ rājagahaṃ piṇḍāya paviseyyan”ti.",
  "ud3.7:2.1": "Tena kho pana samayena pañcamattāni devatāsatāni ussukkaṃ āpannāni honti āyasmato mahākassapassa piṇḍapātapaṭilābhāya.",
  "ud3.7:2.2": "Atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.",
  "ud3.7:3.1": "Tena kho pana samayena sakko devānamindo āyasmato mahākassapassa piṇḍapātaṃ dātukāmo hoti.",
  "ud3.7:3.2": "Pesakāravaṇṇaṃ abhinimminitvā tantaṃ vināti.",
  "ud3.7:3.3": "Sujā asurakaññā tasaraṃ pūreti.",
  "ud3.7:3.4": "Atha kho āyasmā mahākassapo rājagahe sapadānaṃ piṇḍāya caramāno yena sakkassa devānamindassa nivesanaṃ tenupasaṅkami.",
  "ud3.7:3.5": "Addasā kho sakko devānamindo āyasmantaṃ mahākassapaṃ dūratova āgacchantaṃ.",
  "ud3.7:3.6": "Disvāna gharā nikkhamitvā paccuggantvā hatthato pattaṃ gahetvā gharaṃ pavisitvā ghaṭiyā odanaṃ uddharitvā pattaṃ pūretvā āyasmato mahākassapassa adāsi.",
  "ud3.7:3.7": "So ahosi piṇḍapāto anekasūpo anekabyañjano anekarasabyañjano.",
  "ud3.7:3.8": "Atha kho āyasmato mahākassapassa etadahosi:",
  "ud3.7:3.9": "“ko nu kho ayaṃ satto yassāyaṃ evarūpo iddhānubhāvo”ti?",
  "ud3.7:3.10": "Atha kho āyasmato mahākassapassa etadahosi:",
  "ud3.7:3.11": "“sakko kho ayaṃ devānamindo”ti.",
  "ud3.7:3.12": "Iti viditvā sakkaṃ devānamindaṃ etadavoca:",
  "ud3.7:3.13": "“kataṃ kho te idaṃ, kosiya;",
  "ud3.7:3.14": "mā punapi evarūpamakāsī”ti.",
  "ud3.7:3.15": "“Amhākampi, bhante kassapa, puññena attho;",
  "ud3.7:3.16": "amhākampi puññena karaṇīyan”ti.",
  "ud3.7:4.1": "Atha kho sakko devānamindo āyasmantaṃ mahākassapaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe tikkhattuṃ udānaṃ udānesi:",
  "ud3.7:4.2": "“aho dānaṃ paramadānaṃ kassape suppatiṭṭhitaṃ.",
  "ud3.7:4.3": "Aho dānaṃ paramadānaṃ kassape suppatiṭṭhitaṃ.",
  "ud3.7:4.4": "Aho dānaṃ paramadānaṃ kassape suppatiṭṭhitan”ti.",
  "ud3.7:4.5": "Assosi kho bhagavā dibbāya sotadhātuyā visuddhāya atikkantamānusikāya sakkassa devānamindassa vehāsaṃ abbhuggantvā ākāse antalikkhe tikkhattuṃ udānaṃ udānentassa:",
  "ud3.7:4.6": "“aho dānaṃ paramadānaṃ kassape suppatiṭṭhitaṃ.",
  "ud3.7:4.7": "Aho dānaṃ paramadānaṃ kassape suppatiṭṭhitaṃ.",
  "ud3.7:4.8": "Aho dānaṃ paramadānaṃ kassape suppatiṭṭhitan”ti.",
  "ud3.7:5.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud3.7:6.1": "“Piṇḍapātikassa bhikkhuno,",
  "ud3.7:6.2": "Attabharassa anaññaposino;",
  "ud3.7:6.3": "Devā pihayanti tādino,",
  "ud3.7:6.4": "Upasantassa sadā satīmato”ti.",
  "ud3.7:6.5": "Sattamaṃ."
}