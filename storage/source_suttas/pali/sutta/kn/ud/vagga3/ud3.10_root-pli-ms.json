{
  "ud3.10:0.1": "Udāna 3.10",
  "ud3.10:0.2": "Lokasutta",
  "ud3.10:1.1": "Evaṃ me sutaṃ—",
  "ud3.10:1.2": " ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho.",
  "ud3.10:1.3": "Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.",
  "ud3.10:2.1": "Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṃ volokesi.",
  "ud3.10:2.2": "Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne—",
  "ud3.10:2.3": "rāgajehipi, dosajehipi, mohajehipi.",
  "ud3.10:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud3.10:4.1": "“Ayaṃ loko santāpajāto,",
  "ud3.10:4.2": "Phassapareto rogaṃ vadati attato;",
  "ud3.10:4.3": "Yena yena hi maññati,",
  "ud3.10:4.4": "Tato taṃ hoti aññathā.",
  "ud3.10:5.1": "Aññathābhāvī bhavasatto loko,",
  "ud3.10:5.2": "Bhavapareto bhavamevābhinandati;",
  "ud3.10:5.3": "Yadabhinandati taṃ bhayaṃ,",
  "ud3.10:5.4": "Yassa bhāyati taṃ dukkhaṃ;",
  "ud3.10:5.5": "Bhavavippahānāya kho,",
  "ud3.10:5.6": "Panidaṃ brahmacariyaṃ vussati.",
  "ud3.10:6.1": "‘Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te avippamuttā bhavasmā’ti vadāmi.",
  "ud3.10:6.2": "‘Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te anissaṭā bhavasmā’ti vadāmi.",
  "ud3.10:7.1": "Upadhiñhi paṭicca dukkhamidaṃ sambhoti, sabbupādānakkhayā natthi dukkhassa sambhavo.",
  "ud3.10:7.2": "Lokamimaṃ passa;",
  "ud3.10:7.3": "puthū avijjāya paretā bhūtā bhūtaratā aparimuttā;",
  "ud3.10:7.4": "ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti.",
  "ud3.10:8.1": "Evametaṃ yathābhūtaṃ,",
  "ud3.10:8.2": "Sammappaññāya passato;",
  "ud3.10:8.3": "Bhavataṇhā pahīyati,",
  "ud3.10:8.4": "Vibhavaṃ nābhinandati;",
  "ud3.10:8.5": "Sabbaso taṇhānaṃ khayā,",
  "ud3.10:8.6": "Asesavirāganirodho nibbānaṃ.",
  "ud3.10:9.1": "Tassa nibbutassa bhikkhuno,",
  "ud3.10:9.2": "Anupādā punabbhavo na hoti;",
  "ud3.10:9.3": "Abhibhūto māro vijitasaṅgāmo,",
  "ud3.10:9.4": "Upaccagā sabbabhavāni tādī”ti.",
  "ud3.10:9.5": "Dasamaṃ.",
  "ud3.10:9.6": "Nandavaggo tatiyo.",
  "ud3.10:10.1": "Kammaṃ nando yasojo ca,",
  "ud3.10:10.2": "sāriputto ca kolito;",
  "ud3.10:10.3": "Pilindo kassapo piṇḍo,",
  "ud3.10:10.4": "sippaṃ lokena te dasāti."
}