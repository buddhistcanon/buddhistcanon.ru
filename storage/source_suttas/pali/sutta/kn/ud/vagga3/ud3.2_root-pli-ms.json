{
  "ud3.2:0.1": "Udāna 3.2",
  "ud3.2:0.2": "Nandasutta",
  "ud3.2:1.1": "Evaṃ me sutaṃ—",
  "ud3.2:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud3.2:1.3": "Tena kho pana samayena āyasmā nando bhagavato bhātā mātucchāputto sambahulānaṃ bhikkhūnaṃ evamāroceti:",
  "ud3.2:1.4": "“anabhirato ahaṃ, āvuso, brahmacariyaṃ carāmi;",
  "ud3.2:1.5": "na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī”ti.",
  "ud3.2:2.1": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud3.2:2.2": "Ekamantaṃ nisinno kho so bhikkhu bhagavantaṃ etadavoca:",
  "ud3.2:2.3": "“āyasmā, bhante, nando bhagavato bhātā mātucchāputto sambahulānaṃ bhikkhūnaṃ evamāroceti:",
  "ud3.2:2.4": "‘anabhirato ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī’”ti.",
  "ud3.2:3.1": "Atha kho bhagavā aññataraṃ bhikkhuṃ āmantesi:",
  "ud3.2:3.2": "“ehi tvaṃ, bhikkhu, mama vacanena nandaṃ bhikkhuṃ āmantehi:",
  "ud3.2:3.3": "‘satthā taṃ, āvuso nanda, āmantetī’”ti.",
  "ud3.2:3.4": "“Evaṃ, bhante”ti kho so bhikkhu bhagavato paṭissutvā yenāyasmā nando tenupasaṅkami; upasaṅkamitvā āyasmantaṃ nandaṃ etadavoca:",
  "ud3.2:3.5": "“satthā taṃ, āvuso nanda, āmantetī”ti.",
  "ud3.2:4.1": "“Evamāvuso”ti kho āyasmā nando tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud3.2:4.2": "Ekamantaṃ nisinnaṃ kho āyasmantaṃ nandaṃ bhagavā etadavoca:",
  "ud3.2:5.1": "“Saccaṃ kira tvaṃ, nanda, sambahulānaṃ bhikkhūnaṃ evamārocesi:",
  "ud3.2:5.2": "‘anabhirato ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī’”ti?",
  "ud3.2:5.3": "“Evaṃ, bhante”ti.",
  "ud3.2:6.1": "“Kissa pana tvaṃ, nanda, anabhirato brahmacariyaṃ carasi, na sakkosi brahmacariyaṃ sandhāretuṃ, sikkhaṃ paccakkhāya hīnāyāvattissasī”ti?",
  "ud3.2:6.2": "“Sākiyānī maṃ, bhante, janapadakalyāṇī gharā nikkhamantassa upaḍḍhullikhitehi kesehi apaloketvā maṃ etadavoca:",
  "ud3.2:6.3": "‘tuvaṭaṃ kho, ayyaputta, āgaccheyyāsī’ti.",
  "ud3.2:6.4": "So kho ahaṃ, bhante, tamanussaramāno anabhirato brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī”ti.",
  "ud3.2:7.1": "Atha kho bhagavā āyasmantaṃ nandaṃ bāhāyaṃ gahetvā—",
  "ud3.2:7.2": "seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "ud3.2:7.3": "evamevaṃ—",
  "ud3.2:7.4": "jetavane antarahito devesu tāvatiṃsesu pāturahosi.",
  "ud3.2:8.1": "Tena kho pana samayena pañcamattāni accharāsatāni sakkassa devānamindassa upaṭṭhānaṃ āgatāni honti kakuṭapādāni.",
  "ud3.2:8.2": "Atha kho bhagavā āyasmantaṃ nandaṃ āmantesi:",
  "ud3.2:8.3": "“passasi no tvaṃ, nanda, imāni pañca accharāsatāni kakuṭapādānī”ti?",
  "ud3.2:8.4": "“Evaṃ, bhante”ti.",
  "ud3.2:9.1": "“Taṃ kiṃ maññasi, nanda, katamā nu kho abhirūpatarā vā dassanīyatarā vā pāsādikatarā vā, sākiyānī vā janapadakalyāṇī, imāni vā pañca accharāsatāni kakuṭapādānī”ti?",
  "ud3.2:9.2": "“Seyyathāpi, bhante, paluṭṭhamakkaṭī kaṇṇanāsacchinnā;",
  "ud3.2:9.3": "evamevaṃ kho, bhante, sākiyānī janapadakalyāṇī imesaṃ pañcannaṃ accharāsatānaṃ upanidhāya saṅkhyampi nopeti kalabhāgampi nopeti upanidhimpi nopeti.",
  "ud3.2:9.4": "Atha kho imāni pañca accharāsatāni abhirūpatarāni ceva dassanīyatarāni ca pāsādikatarāni cā”ti.",
  "ud3.2:10.1": "“Abhirama, nanda, abhirama, nanda.",
  "ud3.2:10.2": "Ahaṃ te pāṭibhogo pañcannaṃ accharāsatānaṃ paṭilābhāya kakuṭapādānan”ti.",
  "ud3.2:10.3": "“Sace me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, abhiramissāmahaṃ, bhante, bhagavati brahmacariye”ti.",
  "ud3.2:11.1": "Atha kho bhagavā āyasmantaṃ nandaṃ bāhāyaṃ gahetvā—",
  "ud3.2:11.2": "seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "ud3.2:11.3": "evamevaṃ—",
  "ud3.2:11.4": "devesu tāvatiṃsesu antarahito jetavane pāturahosi.",
  "ud3.2:12.1": "Assosuṃ kho bhikkhū:",
  "ud3.2:12.2": "“āyasmā kira nando bhagavato bhātā mātucchāputto accharānaṃ hetu brahmacariyaṃ carati;",
  "ud3.2:12.3": "bhagavā kirassa pāṭibhogo pañcannaṃ accharāsatānaṃ paṭilābhāya kakuṭapādānan”ti.",
  "ud3.2:13.1": "Atha kho āyasmato nandassa sahāyakā bhikkhū āyasmantaṃ nandaṃ bhatakavādena ca upakkitakavādena ca samudācaranti:",
  "ud3.2:13.2": "“bhatako kirāyasmā nando upakkitako kirāyasmā nando accharānaṃ hetu brahmacariyaṃ carati;",
  "ud3.2:13.3": "bhagavā kirassa pāṭibhogo pañcannaṃ accharāsatānaṃ paṭilābhāya kakuṭapādānan”ti.",
  "ud3.2:14.1": "Atha kho āyasmā nando sahāyakānaṃ bhikkhūnaṃ bhatakavādena ca upakkitakavādena ca aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva—",
  "ud3.2:14.2": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "ud3.2:14.3": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.",
  "ud3.2:14.4": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.",
  "ud3.2:14.5": "Aññataro kho panāyasmā nando arahataṃ ahosi.",
  "ud3.2:15.1": "Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.",
  "ud3.2:15.2": "Ekamantaṃ ṭhitā kho sā devatā bhagavantaṃ etadavoca:",
  "ud3.2:15.3": "“āyasmā, bhante, nando bhagavato bhātā mātucchāputto āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.",
  "ud3.2:15.4": "Bhagavatopi kho ñāṇaṃ udapādi:",
  "ud3.2:15.5": "“nando āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.",
  "ud3.2:16.1": "Atha kho āyasmā nando tassā rattiyā accayena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud3.2:16.2": "Ekamantaṃ nisinno kho āyasmā nando bhagavantaṃ etadavoca:",
  "ud3.2:16.3": "“yaṃ me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, muñcāmahaṃ, bhante, bhagavantaṃ etasmā paṭissavā”ti.",
  "ud3.2:16.4": "“Mayāpi kho tvaṃ, nanda, cetasā ceto paricca vidito:",
  "ud3.2:16.5": "‘nando āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "ud3.2:16.6": "Devatāpi me etamatthaṃ ārocesi:",
  "ud3.2:16.7": "‘āyasmā, bhante, nando bhagavato bhātā mātucchāputto āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "ud3.2:16.8": "Yadeva kho te, nanda, anupādāya āsavehi cittaṃ vimuttaṃ, athāhaṃ mutto etasmā paṭissavā”ti.",
  "ud3.2:17.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud3.2:18.1": "“Yassa nittiṇṇo paṅko,",
  "ud3.2:18.2": "Maddito kāmakaṇḍako;",
  "ud3.2:18.3": "Mohakkhayaṃ anuppatto,",
  "ud3.2:18.4": "Sukhadukkhesu na vedhatī sa bhikkhū”ti.",
  "ud3.2:18.5": "Dutiyaṃ."
}