{
  "ud3.5:0.1": "Udāna 3.5",
  "ud3.5:0.2": "Mahāmoggallānasutta",
  "ud3.5:1.1": "Evaṃ me sutaṃ—",
  "ud3.5:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud3.5:1.3": "Tena kho pana samayena āyasmā mahāmoggallāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya.",
  "ud3.5:1.4": "Addasā kho bhagavā āyasmantaṃ mahāmoggallānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya.",
  "ud3.5:2.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud3.5:3.1": "“Sati kāyagatā upaṭṭhitā,",
  "ud3.5:3.2": "Chasu phassāyatanesu saṃvuto;",
  "ud3.5:3.3": "Satataṃ bhikkhu samāhito,",
  "ud3.5:3.4": "Jaññā nibbānamattano”ti.",
  "ud3.5:3.5": "Pañcamaṃ."
}