{
  "ud3.1:0.1": "Udāna 3.1",
  "ud3.1:0.2": "Kammavipākajasutta",
  "ud3.1:1.1": "Evaṃ me sutaṃ—",
  "ud3.1:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud3.1:1.3": "Tena kho pana samayena aññataro bhikkhu bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya purāṇakammavipākajaṃ dukkhaṃ tibbaṃ kharaṃ kaṭukaṃ vedanaṃ adhivāsento sato sampajāno avihaññamāno.",
  "ud3.1:2.1": "Addasā kho bhagavā taṃ bhikkhuṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya purāṇakammavipākajaṃ dukkhaṃ tibbaṃ kharaṃ kaṭukaṃ vedanaṃ adhivāsentaṃ sataṃ sampajānaṃ avihaññamānaṃ.",
  "ud3.1:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud3.1:4.1": "“Sabbakammajahassa bhikkhuno,",
  "ud3.1:4.2": "Dhunamānassa pure kataṃ rajaṃ;",
  "ud3.1:4.3": "Amamassa ṭhitassa tādino,",
  "ud3.1:4.4": "Attho natthi janaṃ lapetave”ti.",
  "ud3.1:4.5": "Paṭhamaṃ."
}