{
  "ud8.4:0.1": "Udāna 8.4",
  "ud8.4:0.2": "Catutthanibbānapaṭisaṃyuttasutta",
  "ud8.4:1.1": "Evaṃ me sutaṃ—",
  "ud8.4:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud8.4:1.3": "Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti.",
  "ud8.4:1.4": "Tedha bhikkhū aṭṭhiṃ katvā manasi katvā sabbaṃ cetaso samannāharitvā ohitasotā dhammaṃ suṇanti.",
  "ud8.4:2.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud8.4:3.1": "“Nissitassa calitaṃ, anissitassa calitaṃ natthi.",
  "ud8.4:3.2": "Calite asati passaddhi, passaddhiyā sati nati na hoti.",
  "ud8.4:3.3": "Natiyā asati āgatigati na hoti.",
  "ud8.4:3.4": "Āgatigatiyā asati cutūpapāto na hoti.",
  "ud8.4:3.5": "Cutūpapāte asati nevidha na huraṃ na ubhayamantarena.",
  "ud8.4:3.6": "Esevanto dukkhassā”ti.",
  "ud8.4:3.7": "Catutthaṃ."
}