{
  "ud8.10:0.1": "Udāna 8.10",
  "ud8.10:0.2": "Dutiyadabbasutta",
  "ud8.10:1.1": "Evaṃ me sutaṃ—",
  "ud8.10:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud8.10:1.3": "Tatra kho bhagavā bhikkhū āmantesi:",
  "ud8.10:1.4": "“bhikkhavo”ti.",
  "ud8.10:1.5": "“Bhadante”ti te bhikkhū bhagavato paccassosuṃ.",
  "ud8.10:1.6": "Bhagavā etadavoca:",
  "ud8.10:2.1": "“Dabbassa, bhikkhave, mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi.",
  "ud8.10:2.2": "Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi;",
  "ud8.10:2.3": "evamevaṃ kho, bhikkhave, dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti.",
  "ud8.10:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud8.10:4.1": "“Ayoghanahatasseva,",
  "ud8.10:4.2": "jalato jātavedaso;",
  "ud8.10:4.3": "Anupubbūpasantassa,",
  "ud8.10:4.4": "yathā na ñāyate gati.",
  "ud8.10:5.1": "Evaṃ sammāvimuttānaṃ,",
  "ud8.10:5.2": "kāmabandhoghatārinaṃ;",
  "ud8.10:5.3": "Paññāpetuṃ gati natthi,",
  "ud8.10:5.4": "pattānaṃ acalaṃ sukhan”ti.",
  "ud8.10:5.5": "Dasamaṃ.",
  "ud8.10:5.6": "Pāṭaligāmiyavaggo aṭṭhamo.",
  "ud8.10:6.1": "Nibbānā caturo vuttā,",
  "ud8.10:6.2": "cundo pāṭaligāmiyā;",
  "ud8.10:6.3": "Dvidhāpatho visākhā ca,",
  "ud8.10:6.4": "dabbena saha te dasāti.",
  "ud8.10:7.1": "Vaggamidaṃ paṭhamaṃ varabodhi,",
  "ud8.10:7.2": "Vaggamidaṃ dutiyaṃ mucalindo;",
  "ud8.10:7.3": "Nandakavaggavaro tatiyo tu,",
  "ud8.10:7.4": "Meghiyavaggavaro ca catuttho.",
  "ud8.10:8.1": "Pañcamavaggavarantidha soṇo,",
  "ud8.10:8.2": "Chaṭṭhamavaggavaranti jaccandho;",
  "ud8.10:8.3": "Sattamavaggavaranti ca cūḷo,",
  "ud8.10:8.4": "Pāṭaligāmiyamaṭṭhamavaggo.",
  "ud8.10:9.1": "Asītimanūnakasuttavaraṃ,",
  "ud8.10:9.2": "Vaggamidaṭṭhakaṃ suvibhattaṃ;",
  "ud8.10:9.3": "Dassitaṃ cakkhumatā vimalena,",
  "ud8.10:9.4": "Addhā hi taṃ udānamitīdamāhu.",
  "ud8.10:9.5": "Udānapāḷi niṭṭhitā."
}