{
  "ud8.7:0.1": "Udāna 8.7",
  "ud8.7:0.2": "Dvidhāpathasutta",
  "ud8.7:1.1": "Evaṃ me sutaṃ—",
  "ud8.7:1.2": " ekaṃ samayaṃ bhagavā kosalesu addhānamaggappaṭipanno hoti āyasmatā nāgasamālena pacchāsamaṇena.",
  "ud8.7:1.3": "Addasā kho āyasmā nāgasamālo antarāmagge dvidhāpathaṃ.",
  "ud8.7:1.4": "Disvāna bhagavantaṃ etadavoca:",
  "ud8.7:1.5": "“ayaṃ, bhante, bhagavā pantho;",
  "ud8.7:1.6": "iminā gacchāmā”ti.",
  "ud8.7:1.7": "Evaṃ vutte, bhagavā āyasmantaṃ nāgasamālaṃ etadavoca:",
  "ud8.7:1.8": "“ayaṃ, nāgasamāla, pantho;",
  "ud8.7:1.9": "iminā gacchāmā”ti.",
  "ud8.7:2.1": "Dutiyampi kho …pe…",
  "ud8.7:2.2": "tatiyampi kho āyasmā nāgasamālo bhagavantaṃ etadavoca:",
  "ud8.7:2.3": "“ayaṃ, bhante, bhagavā pantho;",
  "ud8.7:2.4": "iminā gacchāmā”ti.",
  "ud8.7:2.5": "Tatiyampi kho bhagavā āyasmantaṃ nāgasamālaṃ etadavoca:",
  "ud8.7:2.6": "“ayaṃ, nāgasamāla, pantho;",
  "ud8.7:2.7": "iminā gacchāmā”ti.",
  "ud8.7:2.8": "Atha kho āyasmā nāgasamālo bhagavato pattacīvaraṃ tattheva chamāyaṃ nikkhipitvā pakkāmi:",
  "ud8.7:2.9": "“idaṃ, bhante, bhagavato pattacīvaran”ti.",
  "ud8.7:3.1": "Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ pattañca bhindiṃsu saṅghāṭiñca vipphālesuṃ.",
  "ud8.7:3.2": "Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud8.7:3.3": "Ekamantaṃ nisinno kho āyasmā nāgasamālo bhagavantaṃ etadavoca:",
  "ud8.7:3.4": "“idha mayhaṃ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ, pattañca bhindiṃsu, saṅghāṭiñca vipphālesun”ti.",
  "ud8.7:4.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud8.7:5.1": "“Saddhiṃ caramekato vasaṃ,",
  "ud8.7:5.2": "Misso aññajanena vedagū;",
  "ud8.7:5.3": "Vidvā pajahāti pāpakaṃ,",
  "ud8.7:5.4": "Koñco khīrapakova ninnagan”ti.",
  "ud8.7:5.5": "Sattamaṃ."
}