{
  "ds2.3.1:0.1": "Dhammasaṅgaṇī",
  "ds2.3.1:0.2": "2 Niddesa",
  "ds2.3.1:0.3": "2.3 Nikkhepakaṇḍa",
  "ds2.3.1:0.4": "2.3.1. Tikanikkhepa",
  "ds2.3.1:1.0": "2.3.1.1. Kusalattika",
  "ds2.3.1:1.1": "Katame dhammā kusalā?",
  "ds2.3.1:1.2": "Tīṇi kusalamūlāni—",
  "ds2.3.1:1.3": "alobho, adoso, amoho;",
  "ds2.3.1:1.4": "taṃsampayutto vedanākkhandho, saññākkhandho, saṅkhārakkhandho, viññāṇakkhandho;",
  "ds2.3.1:1.5": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:1.6": "ime dhammā kusalā.",
  "ds2.3.1:2.1": "Katame dhammā akusalā?",
  "ds2.3.1:2.2": "Tīṇi akusalamūlāni—",
  "ds2.3.1:2.3": "lobho, doso, moho;",
  "ds2.3.1:2.4": "tadekaṭṭhā ca kilesā;",
  "ds2.3.1:2.5": "taṃsampayutto vedanākkhandho, saññākkhandho, saṅkhārakkhandho, viññāṇakkhandho;",
  "ds2.3.1:2.6": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:2.7": "ime dhammā akusalā.",
  "ds2.3.1:3.1": "Katame dhammā abyākatā?",
  "ds2.3.1:3.2": "Kusalākusalānaṃ dhammānaṃ vipākā kāmāvacarā, rūpāvacarā, arūpāvacarā, apariyāpannā;",
  "ds2.3.1:3.3": "vedanākkhandho, saññākkhandho, saṅkhārakkhandho, viññāṇakkhandho;",
  "ds2.3.1:3.4": "ye ca dhammā kiriyā neva kusalā nākusalā na ca kammavipākā;",
  "ds2.3.1:3.5": "sabbañca rūpaṃ, asaṅkhatā ca dhātu—",
  "ds2.3.1:3.6": "ime dhammā abyākatā.",
  "ds2.3.1:4.0": "2.3.1.2. Vedanāttika",
  "ds2.3.1:4.1": "Katame dhammā sukhāya vedanāya sampayuttā?",
  "ds2.3.1:4.2": "Sukhabhūmiyaṃ kāmāvacare, rūpāvacare, apariyāpanne, sukhaṃ vedanaṃ ṭhapetvā;",
  "ds2.3.1:4.3": "taṃsampayutto saññākkhandho, saṅkhārakkhandho, viññāṇakkhandho—",
  "ds2.3.1:4.4": "ime dhammā sukhāya vedanāya sampayuttā.",
  "ds2.3.1:5.1": "Katame dhammā dukkhāya vedanāya sampayuttā?",
  "ds2.3.1:5.2": "Dukkhabhūmiyaṃ kāmāvacare, dukkhaṃ vedanaṃ ṭhapetvā;",
  "ds2.3.1:5.3": "taṃsampayutto saññākkhandho, saṅkhārakkhandho, viññāṇakkhandho—",
  "ds2.3.1:5.4": "ime dhammā dukkhāya vedanāya sampayuttā.",
  "ds2.3.1:6.1": "Katame dhammā adukkhamasukhāya vedanāya sampayuttā?",
  "ds2.3.1:6.2": "Adukkhamasukhabhūmiyaṃ kāmāvacare, rūpāvacare, arūpāvacare, apariyāpanne, adukkhamasukhaṃ vedanaṃ ṭhapetvā;",
  "ds2.3.1:6.3": "taṃsampayutto saññākkhandho, saṅkhārakkhandho, viññāṇakkhandho—",
  "ds2.3.1:6.4": "ime dhammā adukkhamasukhāya vedanāya sampayuttā.",
  "ds2.3.1:7.0": "2.3.1.3. Vipākattika",
  "ds2.3.1:7.1": "Katame dhammā vipākā?",
  "ds2.3.1:7.2": "Kusalākusalānaṃ dhammānaṃ vipākā kāmāvacarā, rūpāvacarā, arūpāvacarā, apariyāpannā;",
  "ds2.3.1:7.3": "vedanākkhandho …pe… viññāṇakkhandho—",
  "ds2.3.1:7.4": "ime dhammā vipākā.",
  "ds2.3.1:8.1": "Katame dhammā vipākadhammadhammā?",
  "ds2.3.1:8.2": "Kusalākusalā dhammā kāmāvacarā, rūpāvacarā, arūpāvacarā, apariyāpannā;",
  "ds2.3.1:8.3": "vedanākkhandho …pe… viññāṇakkhandho—",
  "ds2.3.1:8.4": "ime dhammā vipākadhammadhammā.",
  "ds2.3.1:9.1": "Katame dhammā nevavipākanavipākadhammadhammā?",
  "ds2.3.1:9.2": "Ye ca dhammā kiriyā neva kusalā nākusalā na ca kammavipākā, sabbañca rūpaṃ, asaṅkhatā ca dhātu—",
  "ds2.3.1:9.3": "ime dhammā nevavipākanavipākadhammadhammā.",
  "ds2.3.1:10.0": "2.3.1.4. Upādinnattika",
  "ds2.3.1:10.1": "Katame dhammā upādinnupādāniyā?",
  "ds2.3.1:10.2": "Sāsavā kusalākusalānaṃ dhammānaṃ vipākā kāmāvacarā, rūpāvacarā, arūpāvacarā;",
  "ds2.3.1:10.3": "vedanākkhandho …pe… viññāṇakkhandho;",
  "ds2.3.1:10.4": "yañca rūpaṃ kammassa katattā—",
  "ds2.3.1:10.5": "ime dhammā upādinnupādāniyā.",
  "ds2.3.1:11.1": "Katame dhammā anupādinnupādāniyā?",
  "ds2.3.1:11.2": "Sāsavā kusalākusalā dhammā kāmāvacarā, rūpāvacarā, arūpāvacarā;",
  "ds2.3.1:11.3": "vedanākkhandho …pe… viññāṇakkhandho;",
  "ds2.3.1:11.4": "ye ca dhammā kiriyā neva kusalā nākusalā na ca kammavipākā;",
  "ds2.3.1:11.5": "yañca rūpaṃ na kammassa katattā—",
  "ds2.3.1:11.6": "ime dhammā anupādinnupādāniyā.",
  "ds2.3.1:12.1": "Katame dhammā anupādinnaanupādāniyā?",
  "ds2.3.1:12.2": "Apariyāpannā maggā ca, maggaphalāni ca, asaṅkhatā ca dhātu—",
  "ds2.3.1:12.3": "ime dhammā anupādinnaanupādāniyā.",
  "ds2.3.1:13.0": "2.3.1.5. Saṃkiliṭṭhattika",
  "ds2.3.1:13.1": "Katame dhammā saṃkiliṭṭhasaṃkilesikā?",
  "ds2.3.1:13.2": "Tīṇi akusalamūlāni—",
  "ds2.3.1:13.3": "lobho, doso, moho;",
  "ds2.3.1:13.4": "tadekaṭṭhā ca kilesā;",
  "ds2.3.1:13.5": "taṃsampayutto vedanākkhandho …pe… viññāṇakkhandho;",
  "ds2.3.1:13.6": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:13.7": "ime dhammā saṃkiliṭṭhasaṃkilesikā.",
  "ds2.3.1:14.1": "Katame dhammā asaṃkiliṭṭhasaṃkilesikā?",
  "ds2.3.1:14.2": "Sāsavā kusalābyākatā dhammā kāmāvacarā, rūpāvacarā, arūpāvacarā;",
  "ds2.3.1:14.3": "rūpakkhandho, vedanākkhandho, saññākkhandho, saṅkhārakkhandho, viññāṇakkhandho—",
  "ds2.3.1:14.4": "ime dhammā asaṃkiliṭṭhasaṃkilesikā.",
  "ds2.3.1:15.1": "Katame dhammā asaṃkiliṭṭhaasaṃkilesikā?",
  "ds2.3.1:15.2": "Apariyāpannā maggā ca, maggaphalāni ca, asaṅkhatā ca dhātu—",
  "ds2.3.1:15.3": "ime dhammā asaṃkiliṭṭhaasaṃkilesikā.",
  "ds2.3.1:16.0": "2.3.1.6. Vitakkattika",
  "ds2.3.1:16.1": "Katame dhammā savitakkasavicārā?",
  "ds2.3.1:16.2": "Savitakkasavicārabhūmiyaṃ kāmāvacare, rūpāvacare, apariyāpanne, vitakkavicāre ṭhapetvā;",
  "ds2.3.1:16.3": "taṃsampayutto vedanākkhandho …pe… viññāṇakkhandho—",
  "ds2.3.1:16.4": "ime dhammā savitakkasavicārā.",
  "ds2.3.1:17.1": "Katame dhammā avitakkavicāramattā?",
  "ds2.3.1:17.2": "Avitakkavicāramattabhūmiyaṃ rūpāvacare, apariyāpanne, vicāraṃ ṭhapetvā;",
  "ds2.3.1:17.3": "taṃsampayutto vedanākkhandho …pe… viññāṇakkhandho—",
  "ds2.3.1:17.4": "ime dhammā avitakkavicāramattā.",
  "ds2.3.1:18.1": "Katame dhammā avitakkaavicārā?",
  "ds2.3.1:18.2": "Avitakkaavicārabhūmiyaṃ kāmāvacare, rūpāvacare, arūpāvacare, apariyāpanne;",
  "ds2.3.1:18.3": "vedanākkhandho …pe… viññāṇakkhandho;",
  "ds2.3.1:18.4": "sabbañca rūpaṃ, asaṅkhatā ca dhātu—",
  "ds2.3.1:18.5": "ime dhammā avitakkaavicārā.",
  "ds2.3.1:19.0": "2.3.1.7. Pītittika",
  "ds2.3.1:19.1": "Katame dhammā pītisahagatā?",
  "ds2.3.1:19.2": "Pītibhūmiyaṃ kāmāvacare, rūpāvacare, apariyāpanne, pītiṃ ṭhapetvā;",
  "ds2.3.1:19.3": "taṃsampayutto vedanākkhandho …pe… viññāṇakkhandho—",
  "ds2.3.1:19.4": "ime dhammā pītisahagatā.",
  "ds2.3.1:20.1": "Katame dhammā sukhasahagatā?",
  "ds2.3.1:20.2": "Sukhabhūmiyaṃ kāmāvacare, rūpāvacare, apariyāpanne, sukhaṃ ṭhapetvā;",
  "ds2.3.1:20.3": "taṃsampayutto saññākkhandho, saṅkhārakkhandho, viññāṇakkhandho—",
  "ds2.3.1:20.4": "ime dhammā sukhasahagatā.",
  "ds2.3.1:21.1": "Katame dhammā upekkhāsahagatā?",
  "ds2.3.1:21.2": "Upekkhābhūmiyaṃ kāmāvacare, rūpāvacare, arūpāvacare, apariyāpanne, upekkhaṃ ṭhapetvā;",
  "ds2.3.1:21.3": "taṃsampayutto saññākkhandho, saṅkhārakkhandho, viññāṇakkhandho—",
  "ds2.3.1:21.4": "ime dhammā upekkhāsahagatā.",
  "ds2.3.1:22.0": "2.3.1.8. Dassanenapahātabbattika",
  "ds2.3.1:22.1": "Katame dhammā dassanena pahātabbā?",
  "ds2.3.1:22.2": "Tīṇi saññojanāni—",
  "ds2.3.1:22.3": "sakkāyadiṭṭhi, vicikicchā, sīlabbataparāmāso.",
  "ds2.3.1:23.1": "Tattha katamā sakkāyadiṭṭhi?",
  "ds2.3.1:23.2": "Idha assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ.",
  "ds2.3.1:23.3": "Vedanaṃ attato samanupassati, vedanāvantaṃ vā attānaṃ, attani vā vedanaṃ, vedanāya vā attānaṃ.",
  "ds2.3.1:23.4": "Saññaṃ attato samanupassati, saññāvantaṃ vā attānaṃ, attani vā saññaṃ, saññāya vā attānaṃ.",
  "ds2.3.1:23.5": "Saṅkhāre attato samanupassati, saṅkhāravantaṃ vā attānaṃ, attani vā saṅkhāre, saṅkhāresu vā attānaṃ.",
  "ds2.3.1:23.6": "Viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ.",
  "ds2.3.1:23.7": "Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho—",
  "ds2.3.1:23.8": "ayaṃ vuccati sakkāyadiṭṭhi.",
  "ds2.3.1:24.1": "Tattha katamā vicikicchā?",
  "ds2.3.1:24.2": "Satthari kaṅkhati vicikicchati, dhamme kaṅkhati vicikicchati, saṃghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatā paṭiccasamuppannesu dhammesu kaṅkhati vicikicchati.",
  "ds2.3.1:24.3": "Yā evarūpā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsaggāho āsappanā parisappanā apariyogāhanā thambhitattaṃ cittassa manovilekho—",
  "ds2.3.1:24.4": "ayaṃ vuccati vicikicchā.",
  "ds2.3.1:25.1": "Tattha katamo sīlabbataparāmāso?",
  "ds2.3.1:25.2": "Ito bahiddhā samaṇabrāhmaṇānaṃ ‘sīlena suddhi, vatena suddhi, sīlabbatena suddhī’ti yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho—",
  "ds2.3.1:25.3": "ayaṃ vuccati sīlabbataparāmāso.",
  "ds2.3.1:26.1": "Imāni tīṇi saññojanāni;",
  "ds2.3.1:26.2": "tadekaṭṭhā ca kilesā;",
  "ds2.3.1:26.3": "taṃsampayutto vedanākkhandho …pe… viññāṇakkhandho;",
  "ds2.3.1:26.4": "taṃsamuṭṭhānaṃ kāyakammaṃ vacīkammaṃ manokammaṃ—",
  "ds2.3.1:26.5": "ime dhammā dassanena pahātabbā.",
  "ds2.3.1:27.1": "Katame dhammā bhāvanāya pahātabbā?",
  "ds2.3.1:27.2": "Avaseso lobho, doso, moho;",
  "ds2.3.1:27.3": "tadekaṭṭhā ca kilesā;",
  "ds2.3.1:27.4": "taṃsampayutto vedanākkhandho …pe… viññāṇakkhandho;",
  "ds2.3.1:27.5": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:27.6": "ime dhammā bhāvanāya pahātabbā.",
  "ds2.3.1:28.1": "Katame dhammā neva dassanena na bhāvanāya pahātabbā?",
  "ds2.3.1:28.2": "Kusalābyākatā dhammā kāmāvacarā, rūpāvacarā, arūpāvacarā, apariyāpannā;",
  "ds2.3.1:28.3": "vedanākkhandho …pe… viññāṇakkhandho;",
  "ds2.3.1:28.4": "sabbañca rūpaṃ, asaṅkhatā ca dhātu—",
  "ds2.3.1:28.5": "ime dhammā neva dassanena na bhāvanāya pahātabbā.",
  "ds2.3.1:29.0": "2.3.1.9. Dassanenapahātabbahetukattika",
  "ds2.3.1:29.1": "Katame dhammā dassanena pahātabbahetukā?",
  "ds2.3.1:29.2": "Tīṇi saññojanāni—",
  "ds2.3.1:29.3": "sakkāyadiṭṭhi, vicikicchā, sīlabbataparāmāso.",
  "ds2.3.1:30.1": "Tattha katamā sakkāyadiṭṭhi …pe…",
  "ds2.3.1:30.2": "ayaṃ vuccati sakkāyadiṭṭhi.",
  "ds2.3.1:31.1": "Tattha katamā vicikicchā …pe…",
  "ds2.3.1:31.2": "ayaṃ vuccati vicikicchā.",
  "ds2.3.1:32.1": "Tattha katamo sīlabbataparāmāso …pe…",
  "ds2.3.1:32.2": "ayaṃ vuccati sīlabbataparāmāso.",
  "ds2.3.1:33.1": "Imāni tīṇi saññojanāni;",
  "ds2.3.1:33.2": "tadekaṭṭhā ca kilesā;",
  "ds2.3.1:33.3": "taṃsampayutto vedanākkhandho …pe… viññāṇakkhandho;",
  "ds2.3.1:33.4": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:33.5": "ime dhammā dassanena pahātabbahetukā.",
  "ds2.3.1:33.6": "Tīṇi saññojanāni—",
  "ds2.3.1:33.7": "sakkāyadiṭṭhi, vicikicchā, sīlabbataparāmāso—",
  "ds2.3.1:33.8": "ime dhammā dassanena pahātabbā.",
  "ds2.3.1:33.9": "Tadekaṭṭho lobho, doso, moho—",
  "ds2.3.1:33.10": "ime dhammā dassanena pahātabbahetū.",
  "ds2.3.1:33.11": "Tadekaṭṭhā ca kilesā;",
  "ds2.3.1:33.12": "taṃsampayutto vedanākkhandho …pe… viññāṇakkhandho;",
  "ds2.3.1:33.13": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:33.14": "ime dhammā dassanena pahātabbahetukā.",
  "ds2.3.1:34.1": "Katame dhammā bhāvanāya pahātabbahetukā?",
  "ds2.3.1:34.2": "Avaseso lobho, doso, moho—",
  "ds2.3.1:34.3": "ime dhammā bhāvanāya pahātabbahetū.",
  "ds2.3.1:34.4": "Tadekaṭṭhā ca kilesā;",
  "ds2.3.1:34.5": "taṃsampayutto vedanākkhandho …pe… viññāṇakkhandho;",
  "ds2.3.1:34.6": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:34.7": "ime dhammā bhāvanāya pahātabbahetukā.",
  "ds2.3.1:35.1": "Katame dhammā neva dassanena na bhāvanāya pahātabbahetukā?",
  "ds2.3.1:35.2": "Te dhamme ṭhapetvā avasesā kusalākusalābyākatā dhammā kāmāvacarā rūpāvacarā, arūpāvacarā, apariyāpannā;",
  "ds2.3.1:35.3": "vedanākkhandho, saññākkhandho, saṅkhārakkhandho, viññāṇakkhandho;",
  "ds2.3.1:35.4": "sabbañca rūpaṃ, asaṅkhatā ca dhātu—",
  "ds2.3.1:35.5": "ime dhammā neva dassanena na bhāvanāya pahātabbahetukā.",
  "ds2.3.1:36.0": "2.3.1.10. Ācayagāmittika",
  "ds2.3.1:36.1": "Katame dhammā ācayagāmino?",
  "ds2.3.1:36.2": "Sāsavā kusalākusalā dhammā kāmāvacarā, rūpāvacarā, arūpāvacarā;",
  "ds2.3.1:36.3": "vedanākkhandho …pe… viññāṇakkhandho—",
  "ds2.3.1:36.4": "ime dhammā ācayagāmino.",
  "ds2.3.1:37.1": "Katame dhammā apacayagāmino?",
  "ds2.3.1:37.2": "Cattāro maggā apariyāpannā—",
  "ds2.3.1:37.3": "ime dhammā apacayagāmino.",
  "ds2.3.1:38.1": "Katame dhammā neva ācayagāmi na apacayagāmino?",
  "ds2.3.1:38.2": "Kusalākusalānaṃ dhammānaṃ vipākā kāmāvacarā, rūpāvacarā, arūpāvacarā, apariyāpannā;",
  "ds2.3.1:38.3": "vedanākkhandho …pe… viññāṇakkhandho;",
  "ds2.3.1:38.4": "ye ca dhammā kiriyā neva kusalā nākusalā na ca kammavipākā;",
  "ds2.3.1:38.5": "sabbañca rūpaṃ, asaṅkhatā ca dhātu—",
  "ds2.3.1:38.6": "ime dhammā neva ācayagāmi na apacayagāmino.",
  "ds2.3.1:39.0": "2.3.1.11. Sekkhattika",
  "ds2.3.1:39.1": "Katame dhammā sekkhā?",
  "ds2.3.1:39.2": "Cattāro maggā apariyāpannā, heṭṭhimāni ca tīṇi sāmaññaphalāni—",
  "ds2.3.1:39.3": "ime dhammā sekkhā.",
  "ds2.3.1:40.1": "Katame dhammā asekkhā?",
  "ds2.3.1:40.2": "Upariṭṭhimaṃ arahattaphalaṃ—",
  "ds2.3.1:40.3": "ime dhammā asekkhā.",
  "ds2.3.1:41.1": "Katame dhammā nevasekkhanāsekkhā?",
  "ds2.3.1:41.2": "Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā;",
  "ds2.3.1:41.3": "vedanākkhandho …pe… viññāṇakkhandho;",
  "ds2.3.1:41.4": "sabbañca rūpaṃ, asaṅkhatā ca dhātu—",
  "ds2.3.1:41.5": "ime dhammā nevasekkhanāsekkhā.",
  "ds2.3.1:42.0": "2.3.1.12. Parittattika",
  "ds2.3.1:42.1": "Katame dhammā parittā?",
  "ds2.3.1:42.2": "Sabbeva kāmāvacarā kusalākusalābyākatā dhammā;",
  "ds2.3.1:42.3": "rūpakkhandho …pe… viññāṇakkhandho—",
  "ds2.3.1:42.4": "ime dhammā parittā.",
  "ds2.3.1:43.1": "Katame dhammā mahaggatā?",
  "ds2.3.1:43.2": "Rūpāvacarā, arūpāvacarā, kusalābyākatā dhammā;",
  "ds2.3.1:43.3": "vedanākkhandho …pe… viññāṇakkhandho—",
  "ds2.3.1:43.4": "ime dhammā mahaggatā.",
  "ds2.3.1:44.1": "Katame dhammā appamāṇā?",
  "ds2.3.1:44.2": "Apariyāpannā maggā ca, maggaphalāni ca, asaṅkhatā ca dhātu—",
  "ds2.3.1:44.3": "ime dhammā appamāṇā.",
  "ds2.3.1:45.0": "2.3.1.13. Parittārammaṇattika",
  "ds2.3.1:45.1": "Katame dhammā parittārammaṇā?",
  "ds2.3.1:45.2": "Paritte dhamme ārabbha ye uppajjanti cittacetasikā dhammā—",
  "ds2.3.1:45.3": "ime dhammā parittārammaṇā.",
  "ds2.3.1:46.1": "Katame dhammā mahaggatārammaṇā?",
  "ds2.3.1:46.2": "Mahaggate dhamme ārabbha ye uppajjanti cittacetasikā dhammā—",
  "ds2.3.1:46.3": "ime dhammā mahaggatārammaṇā.",
  "ds2.3.1:47.1": "Katame dhammā appamāṇārammaṇā?",
  "ds2.3.1:47.2": "Appamāṇe dhamme ārabbha ye uppajjanti cittacetasikā dhammā—",
  "ds2.3.1:47.3": "ime dhammā appamāṇārammaṇā.",
  "ds2.3.1:48.0": "2.3.1.14. Hīnattika",
  "ds2.3.1:48.1": "Katame dhammā hīnā?",
  "ds2.3.1:48.2": "Tīṇi akusalamūlāni—",
  "ds2.3.1:48.3": "lobho, doso, moho;",
  "ds2.3.1:48.4": "tadekaṭṭhā ca kilesā;",
  "ds2.3.1:48.5": "taṃsampayutto vedanākkhandho …pe… viññāṇakkhandho;",
  "ds2.3.1:48.6": "taṃsamuṭṭhānaṃ kāyakammaṃ, vacīkammaṃ, manokammaṃ—",
  "ds2.3.1:48.7": "ime dhammā hīnā.",
  "ds2.3.1:49.1": "Katame dhammā majjhimā?",
  "ds2.3.1:49.2": "Sāsavā kusalābyākatā dhammā kāmāvacarā, rūpāvacarā, arūpāvacarā, rūpakkhandho …pe… viññāṇakkhandho—",
  "ds2.3.1:49.3": "ime dhammā majjhimā.",
  "ds2.3.1:50.1": "Katame dhammā paṇītā?",
  "ds2.3.1:50.2": "Apariyāpannā maggā ca, maggaphalāni ca, asaṅkhatā ca dhātu—",
  "ds2.3.1:50.3": "ime dhammā paṇītā.",
  "ds2.3.1:51.0": "2.3.1.15. Micchattaniyatattika",
  "ds2.3.1:51.1": "Katame dhammā micchattaniyatā?",
  "ds2.3.1:51.2": "Pañca kammāni ānantarikāni, yā ca micchādiṭṭhiniyatā—",
  "ds2.3.1:51.3": "ime dhammā micchattaniyatā.",
  "ds2.3.1:52.1": "Katame dhammā sammattaniyatā?",
  "ds2.3.1:52.2": "Cattāro maggā apariyāpannā—",
  "ds2.3.1:52.3": "ime dhammā sammattaniyatā.",
  "ds2.3.1:53.1": "Katame dhammā aniyatā?",
  "ds2.3.1:53.2": "Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā, apariyāpannā;",
  "ds2.3.1:53.3": "vedanākkhandho …pe… viññāṇakkhandho;",
  "ds2.3.1:53.4": "sabbañca rūpaṃ, asaṅkhatā ca dhātu—",
  "ds2.3.1:53.5": "ime dhammā aniyatā.",
  "ds2.3.1:54.0": "2.3.1.16. Maggārammaṇattika",
  "ds2.3.1:54.1": "Katame dhammā maggārammaṇā?",
  "ds2.3.1:54.2": "Ariyamaggaṃ ārabbha ye uppajjanti cittacetasikā dhammā—",
  "ds2.3.1:54.3": "ime dhammā maggārammaṇā.",
  "ds2.3.1:55.1": "Katame dhammā maggahetukā?",
  "ds2.3.1:55.2": "Ariyamaggasamaṅgissa maggaṅgāni ṭhapetvā;",
  "ds2.3.1:55.3": "taṃsampayutto vedanākkhandho …pe… viññāṇakkhandho—",
  "ds2.3.1:55.4": "ime dhammā maggahetukā.",
  "ds2.3.1:55.5": "Ariyamaggasamaṅgissa sammādiṭṭhi maggo ceva hetu ca, sammādiṭṭhiṃ ṭhapetvā, taṃsampayutto vedanākkhandho …pe… viññāṇakkhandho—",
  "ds2.3.1:55.6": "ime dhammā maggahetukā.",
  "ds2.3.1:55.7": "Ariyamaggasamaṅgissa alobho, adoso, amoho—",
  "ds2.3.1:55.8": "ime dhammā maggahetū.",
  "ds2.3.1:55.9": "Taṃsampayutto vedanākkhandho …pe… viññāṇakkhandho—",
  "ds2.3.1:55.10": "ime dhammā maggahetukā.",
  "ds2.3.1:56.1": "Katame dhammā maggādhipatino?",
  "ds2.3.1:56.2": "Ariyamaggaṃ adhipatiṃ karitvā ye uppajjanti cittacetasikā dhammā—",
  "ds2.3.1:56.3": "ime dhammā maggādhipatino.",
  "ds2.3.1:56.4": "Ariyamaggasamaṅgissa vīmaṃsādhipateyyaṃ maggaṃ bhāvayantassa vīmaṃsaṃ ṭhapetvā;",
  "ds2.3.1:56.5": "taṃsampayutto vedanākkhandho …pe… viññāṇakkhandho—",
  "ds2.3.1:56.6": "ime dhammā maggādhipatino.",
  "ds2.3.1:57.0": "2.3.1.17. Uppannattika",
  "ds2.3.1:57.1": "Katame dhammā uppannā?",
  "ds2.3.1:57.2": "Ye dhammā jātā bhūtā sañjātā nibbattā abhinibbattā pātubhūtā uppannā samuppannā uṭṭhitā samuṭṭhitā uppannā uppannaṃsena saṅgahitā, rūpaṃ, vedanā, saññā, saṅkhārā, viññāṇaṃ—",
  "ds2.3.1:57.3": "ime dhammā uppannā.",
  "ds2.3.1:58.1": "Katame dhammā anuppannā?",
  "ds2.3.1:58.2": "Ye dhammā ajātā abhūtā asañjātā anibbattā anabhinibbattā apātubhūtā anuppannā asamuppannā anuṭṭhitā asamuṭṭhitā anuppannā anuppannaṃsena saṅgahitā, rūpaṃ, vedanā, saññā, saṅkhārā, viññāṇaṃ—",
  "ds2.3.1:58.3": "ime dhammā anuppannā.",
  "ds2.3.1:59.1": "Katame dhammā uppādino?",
  "ds2.3.1:59.2": "Kusalākusalānaṃ dhammānaṃ avipakkavipākānaṃ vipākā kāmāvacarā, rūpāvacarā, arūpāvacarā, apariyāpannā;",
  "ds2.3.1:59.3": "vedanākkhandho …pe… viññāṇakkhandho;",
  "ds2.3.1:59.4": "yañca rūpaṃ kammassa katattā uppajjissati—",
  "ds2.3.1:59.5": "ime dhammā uppādino.",
  "ds2.3.1:60.0": "2.3.1.18. Atītattika",
  "ds2.3.1:60.1": "Katame dhammā atītā?",
  "ds2.3.1:60.2": "Ye dhammā atītā niruddhā vigatā vipariṇatā atthaṅgatā abbhatthaṅgatā uppajjitvā vigatā atītā atītaṃsena saṅgahitā, rūpaṃ, vedanā, saññā, saṅkhārā, viññāṇaṃ—",
  "ds2.3.1:60.3": "ime dhammā atītā.",
  "ds2.3.1:61.1": "Katame dhammā anāgatā?",
  "ds2.3.1:61.2": "Ye dhammā ajātā abhūtā asañjātā anibbattā anabhinibbattā apātubhūtā anuppannā asamuppannā anuṭṭhitā asamuṭṭhitā anāgatā anāgataṃsena saṅgahitā, rūpaṃ, vedanā, saññā, saṅkhārā, viññāṇaṃ—",
  "ds2.3.1:61.3": "ime dhammā anāgatā.",
  "ds2.3.1:62.1": "Katame dhammā paccuppannā?",
  "ds2.3.1:62.2": "Ye dhammā jātā bhūtā sañjātā nibbattā abhinibbattā pātubhūtā uppannā samuppannā uṭṭhitā samuṭṭhitā paccuppannā paccuppannaṃsena saṅgahitā, rūpaṃ, vedanā, saññā, saṅkhārā, viññāṇaṃ—",
  "ds2.3.1:62.3": "ime dhammā paccuppannā.",
  "ds2.3.1:63.0": "2.3.1.19. Atītārammaṇattika",
  "ds2.3.1:63.1": "Katame dhammā atītārammaṇā?",
  "ds2.3.1:63.2": "Atīte dhamme ārabbha ye uppajjanti cittacetasikā dhammā—",
  "ds2.3.1:63.3": "ime dhammā atītārammaṇā.",
  "ds2.3.1:64.1": "Katame dhammā anāgatārammaṇā?",
  "ds2.3.1:64.2": "Anāgate dhamme ārabbha ye uppajjanti cittacetasikā dhammā—",
  "ds2.3.1:64.3": "ime dhammā anāgatārammaṇā.",
  "ds2.3.1:65.1": "Katame dhammā paccuppannārammaṇā?",
  "ds2.3.1:65.2": "Paccuppanne dhamme ārabbha ye uppajjanti cittacetasikā dhammā—",
  "ds2.3.1:65.3": "ime dhammā paccuppannārammaṇā.",
  "ds2.3.1:66.0": "2.3.1.20. Ajjhattattika",
  "ds2.3.1:66.1": "Katame dhammā ajjhattā?",
  "ds2.3.1:66.2": "Ye dhammā tesaṃ tesaṃ sattānaṃ ajjhattaṃ paccattaṃ niyatā pāṭipuggalikā upādinnā, rūpaṃ, vedanā, saññā, saṅkhārā, viññāṇaṃ—",
  "ds2.3.1:66.3": "ime dhammā ajjhattā.",
  "ds2.3.1:67.1": "Katame dhammā bahiddhā?",
  "ds2.3.1:67.2": "Ye dhammā tesaṃ tesaṃ parasattānaṃ parapuggalānaṃ ajjhattaṃ paccattaṃ niyatā pāṭipuggalikā upādinnā, rūpaṃ, vedanā, saññā, saṅkhārā, viññāṇaṃ—",
  "ds2.3.1:67.3": "ime dhammā bahiddhā.",
  "ds2.3.1:68.1": "Katame dhammā ajjhattabahiddhā?",
  "ds2.3.1:68.2": "Tadubhayaṃ—",
  "ds2.3.1:68.3": "ime dhammā ajjhattabahiddhā.",
  "ds2.3.1:69.0": "2.3.1.21. Ajjhattārammaṇattika",
  "ds2.3.1:69.1": "Katame dhammā ajjhattārammaṇā?",
  "ds2.3.1:69.2": "Ajjhatte dhamme ārabbha ye uppajjanti cittacetasikā dhammā—",
  "ds2.3.1:69.3": "ime dhammā ajjhattārammaṇā.",
  "ds2.3.1:70.1": "Katame dhammā bahiddhārammaṇā?",
  "ds2.3.1:70.2": "Bahiddhā dhamme ārabbha ye uppajjanti cittacetasikā dhammā—",
  "ds2.3.1:70.3": "ime dhammā bahiddhārammaṇā.",
  "ds2.3.1:71.1": "Katame dhammā ajjhattabahiddhārammaṇā?",
  "ds2.3.1:71.2": "Ajjhattabahiddhā dhamme ārabbha ye uppajjanti cittacetasikā dhammā—",
  "ds2.3.1:71.3": "ime dhammā ajjhattabahiddhārammaṇā.",
  "ds2.3.1:72.0": "2.3.1.22. Sanidassanattika",
  "ds2.3.1:72.1": "Katame dhammā sanidassanasappaṭighā?",
  "ds2.3.1:72.2": "Rūpāyatanaṃ—",
  "ds2.3.1:72.3": "ime dhammā sanidassanasappaṭighā.",
  "ds2.3.1:73.1": "Katame dhammā anidassanasappaṭighā?",
  "ds2.3.1:73.2": "Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, saddāyatanaṃ, gandhāyatanaṃ, rasāyatanaṃ, phoṭṭhabbāyatanaṃ—",
  "ds2.3.1:73.3": "ime dhammā anidassanasappaṭighā.",
  "ds2.3.1:74.1": "Katame dhammā anidassanaappaṭighā?",
  "ds2.3.1:74.2": "Vedanākkhandho, saññākkhandho, saṅkhārakkhandho, viññāṇakkhandho;",
  "ds2.3.1:74.3": "yañca rūpaṃ anidassanaṃ appaṭighaṃ dhammāyatanapariyāpannaṃ;",
  "ds2.3.1:74.4": "asaṅkhatā ca dhātu—",
  "ds2.3.1:74.5": "ime dhammā anidassanaappaṭighā.",
  "ds2.3.1:74.6": "Tikaṃ."
}