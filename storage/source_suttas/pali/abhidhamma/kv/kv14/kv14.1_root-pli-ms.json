{
  "kv14.1:0.1": "Kathāvatthu",
  "kv14.1:0.2": "Anusayapaṇṇāsaka",
  "kv14.1:0.3": "Cuddasamavagga",
  "kv14.1:0.4": "Kusalākusalapaṭisandahanakathā",
  "kv14.1:1.1": "Akusalamūlaṃ paṭisandahati kusalamūlanti?",
  "kv14.1:1.2": "Āmantā.",
  "kv14.1:1.3": "Yā akusalassa uppādāya āvaṭṭanā …pe… paṇidhi, sāva kusalassa uppādāya āvaṭṭanā …pe… paṇidhīti?",
  "kv14.1:1.4": "Na hevaṃ vattabbe …pe….",
  "kv14.1:2.1": "☑ Akusalamūlaṃ paṭisandahati kusalamūlaṃ, na vattabbaṃ—",
  "kv14.1:2.2": "“yā akusalassa uppādāya āvaṭṭanā …pe… paṇidhi, sāva kusalassa uppādāya āvaṭṭanā …pe… paṇidhī”ti?",
  "kv14.1:2.3": "Āmantā.",
  "kv14.1:2.4": "Kusalaṃ anāvaṭṭentassa uppajjati …pe… appaṇidahantassa uppajjatīti?",
  "kv14.1:2.5": "Na hevaṃ vattabbe …pe…",
  "kv14.1:2.6": "nanu kusalaṃ āvaṭṭentassa uppajjati …pe… paṇidahantassa uppajjatīti?",
  "kv14.1:2.7": "Āmantā.",
  "kv14.1:2.8": "Hañci kusalaṃ āvaṭṭentassa uppajjati …pe… paṇidahantassa uppajjati, no ca vata re vattabbe—",
  "kv14.1:2.9": "“akusalamūlaṃ paṭisandahati kusalamūlan”ti.",
  "kv14.1:3.1": "☑ Akusalamūlaṃ paṭisandahati kusalamūlanti?",
  "kv14.1:3.2": "Āmantā.",
  "kv14.1:3.3": "Akusalamūlaṃ ayoniso manasikaroto uppajjatīti?",
  "kv14.1:3.4": "Āmantā.",
  "kv14.1:3.5": "Kusalaṃ ayoniso manasikaroto uppajjatīti?",
  "kv14.1:3.6": "Na hevaṃ vattabbe …pe…",
  "kv14.1:3.7": "nanu kusalaṃ yoniso manasikaroto uppajjatīti?",
  "kv14.1:3.8": "Āmantā.",
  "kv14.1:3.9": "Hañci kusalaṃ yoniso manasikaroto uppajjati, no ca vata re vattabbe—",
  "kv14.1:3.10": "“akusalamūlaṃ paṭisandahati kusalamūlan”ti.",
  "kv14.1:4.1": "☑ Akusalamūlaṃ paṭisandahati kusalamūlanti?",
  "kv14.1:4.2": "Āmantā.",
  "kv14.1:4.3": "Kāmasaññāya anantarā nekkhammasaññā uppajjati, byāpādasaññāya anantarā abyāpādasaññā uppajjati, vihiṃsāsaññāya anantarā avihiṃsāsaññā uppajjati, byāpādassa anantarā mettā uppajjati, vihiṃsāya anantarā karuṇā uppajjati, aratiyā anantarā muditā uppajjati, paṭighassa anantarā upekkhā uppajjatīti?",
  "kv14.1:4.4": "Na hevaṃ vattabbe …pe….",
  "kv14.1:5.1": "☑ Kusalamūlaṃ paṭisandahati akusalamūlanti?",
  "kv14.1:5.2": "Āmantā.",
  "kv14.1:5.3": "Yā kusalassa uppādāya āvaṭṭanā …pe… paṇidhi, sāva akusalassa uppādāya āvaṭṭanā …pe… paṇidhīti?",
  "kv14.1:5.4": "Na hevaṃ vattabbe …pe….",
  "kv14.1:6.1": "☑ Kusalamūlaṃ paṭisandahati akusalamūlaṃ, na vattabbaṃ—",
  "kv14.1:6.2": "“yā kusalassa uppādāya āvaṭṭanā …pe… paṇidhi, sāva akusalassa uppādāya āvaṭṭanā …pe… paṇidhī”ti?",
  "kv14.1:6.3": "Āmantā.",
  "kv14.1:6.4": "Akusalaṃ anāvaṭṭentassa uppajjati …pe… appaṇidahantassa uppajjatīti?",
  "kv14.1:6.5": "Na hevaṃ vattabbe …pe…",
  "kv14.1:6.6": "nanu akusalaṃ āvaṭṭentassa uppajjati …pe… paṇidahantassa uppajjatīti?",
  "kv14.1:6.7": "Āmantā.",
  "kv14.1:6.8": "Hañci akusalaṃ āvaṭṭentassa uppajjati …pe… paṇidahantassa uppajjati, no ca vata re vattabbe—",
  "kv14.1:6.9": "“kusalamūlaṃ paṭisandahati akusalamūlan”ti.",
  "kv14.1:7.1": "☑ Kusalamūlaṃ paṭisandahati akusalamūlanti?",
  "kv14.1:7.2": "Āmantā.",
  "kv14.1:7.3": "Kusalaṃ yoniso manasikaroto uppajjatīti?",
  "kv14.1:7.4": "Āmantā.",
  "kv14.1:7.5": "Akusalaṃ yoniso manasikaroto uppajjatīti?",
  "kv14.1:7.6": "Na hevaṃ vattabbe …pe…",
  "kv14.1:7.7": "nanu akusalaṃ ayoniso manasikaroto uppajjatīti?",
  "kv14.1:7.8": "Āmantā.",
  "kv14.1:7.9": "Hañci akusalaṃ ayoniso manasikaroto uppajjati, no ca vata re vattabbe—",
  "kv14.1:7.10": "“kusalamūlaṃ paṭisandahati akusalamūlan”ti.",
  "kv14.1:8.1": "☑ Kusalamūlaṃ paṭisandahati akusalamūlanti?",
  "kv14.1:8.2": "Āmantā.",
  "kv14.1:8.3": "Nekkhammasaññāya anantarā kāmasaññā uppajjati, abyāpādasaññāya anantarā byāpādasaññā uppajjati, avihiṃsāsaññāya anantarā vihiṃsāsaññā uppajjati, mettāya anantarā byāpādo uppajjati, karuṇāya anantarā vihiṃsā uppajjati, muditāya anantarā arati uppajjati, upekkhāya anantarā paṭighaṃ uppajjatīti?",
  "kv14.1:8.4": "Na hevaṃ vattabbe …pe….",
  "kv14.1:9.1": "☒ Na vattabbaṃ—",
  "kv14.1:9.2": "“akusalamūlaṃ paṭisandahati kusalamūlaṃ, kusalamūlaṃ paṭisandahati akusalamūlan”ti?",
  "kv14.1:9.3": "Āmantā.",
  "kv14.1:9.4": "Nanu yasmiññeva vatthusmiṃ rajjati tasmiññeva vatthusmiṃ virajjati, yasmiññeva vatthusmiṃ virajjati tasmiññeva vatthusmiṃ rajjatīti?",
  "kv14.1:9.5": "Āmantā.",
  "kv14.1:9.6": "Hañci yasmiññeva vatthusmiṃ rajjati tasmiññeva vatthusmiṃ virajjati, yasmiññeva vatthusmiṃ virajjati tasmiññeva vatthusmiṃ rajjati, tena vata re vattabbe—",
  "kv14.1:9.7": "“akusalamūlaṃ paṭisandahati kusalamūlaṃ, kusalamūlaṃ paṭisandahati akusalamūlan”ti.",
  "kv14.1:9.8": "Kusalākusalapaṭisandahanakathā niṭṭhitā."
}