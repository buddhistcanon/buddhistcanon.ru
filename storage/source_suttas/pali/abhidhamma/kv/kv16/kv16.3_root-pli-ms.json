{
  "kv16.3:0.1": "Kathāvatthu",
  "kv16.3:0.2": "Mahāpaṇṇāsaka",
  "kv16.3:0.3": "Soḷasamavagga",
  "kv16.3:0.4": "Sukhānuppadānakathā",
  "kv16.3:1.1": "☑ Paro parassa sukhaṃ anuppadetīti?",
  "kv16.3:1.2": "Āmantā.",
  "kv16.3:1.3": "Paro parassa dukkhaṃ anuppadetīti?",
  "kv16.3:1.4": "Na hevaṃ vattabbe …pe…",
  "kv16.3:1.5": "paro parassa dukkhaṃ na anuppadetīti?",
  "kv16.3:1.6": "Āmantā.",
  "kv16.3:1.7": "Paro parassa sukhaṃ na anuppadetīti?",
  "kv16.3:1.8": "Na hevaṃ vattabbe …pe…",
  "kv16.3:1.9": "paro parassa sukhaṃ anuppadetīti?",
  "kv16.3:1.10": "Āmantā.",
  "kv16.3:1.11": "Paro parassa attano sukhaṃ anuppadeti, aññesaṃ sukhaṃ anuppadeti, tassa sukhaṃ anuppadetīti?",
  "kv16.3:1.12": "Na hevaṃ vattabbe …pe…",
  "kv16.3:1.13": "paro parassa nevattano, na aññesaṃ, na tassa sukhaṃ anuppadetīti?",
  "kv16.3:1.14": "Āmantā.",
  "kv16.3:1.15": "Hañci paro parassa nevattano, na aññesaṃ, na tassa sukhaṃ anuppadeti, no ca vata re vattabbe—",
  "kv16.3:1.16": "“paro parassa sukhaṃ anuppadetī”ti.",
  "kv16.3:2.1": "☑ Paro parassa sukhaṃ anuppadetīti?",
  "kv16.3:2.2": "Āmantā.",
  "kv16.3:2.3": "Añño aññassa kārako, paraṃkataṃ sukhaṃ dukkhaṃ añño karoti añño paṭisaṃvedetīti?",
  "kv16.3:2.4": "Na hevaṃ vattabbe …pe….",
  "kv16.3:3.1": "☒ Na vattabbaṃ—",
  "kv16.3:3.2": "“paro parassa sukhaṃ anuppadetī”ti?",
  "kv16.3:3.3": "Āmantā.",
  "kv16.3:3.4": "Nanu āyasmā udāyī etadavoca—",
  "kv16.3:3.5": "“bahūnaṃ vata no bhagavā dukkhadhammānaṃ apahattā, bahūnaṃ vata no bhagavā sukhadhammānaṃ upahattā, bahūnaṃ vata no bhagavā akusalānaṃ dhammānaṃ apahattā, bahūnaṃ vata no bhagavā kusalānaṃ dhammānaṃ upahattā”ti.",
  "kv16.3:3.6": "Attheva suttantoti?",
  "kv16.3:3.7": "Āmantā.",
  "kv16.3:3.8": "Tena hi paro parassa sukhaṃ anuppadetīti.",
  "kv16.3:3.9": "Sukhānuppadānakathā niṭṭhitā."
}