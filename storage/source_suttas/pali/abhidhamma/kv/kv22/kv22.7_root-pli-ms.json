{
  "kv22.7:0.1": "Kathāvatthu",
  "kv22.7:0.2": "Mahāpaṇṇāsaka",
  "kv22.7:0.3": "Bāvīsatimavagga",
  "kv22.7:0.4": "Āsevanapaccayakathā",
  "kv22.7:1.1": "☑ Natthi kāci āsevanapaccayatāti?",
  "kv22.7:1.2": "Āmantā.",
  "kv22.7:1.3": "Nanu vuttaṃ bhagavatā—",
  "kv22.7:1.4": "“pāṇātipāto, bhikkhave, āsevito bhāvito bahulīkato nirayasaṃvattaniko tiracchānayonisaṃvattaniko pettivisayasaṃvattaniko, yo sabbalahuso pāṇātipātassa vipāko manussabhūtassa appāyukasaṃvattaniko hotī”ti.",
  "kv22.7:1.5": "Attheva suttantoti?",
  "kv22.7:1.6": "Āmantā.",
  "kv22.7:1.7": "Tena hi atthi kāci āsevanapaccayatāti.",
  "kv22.7:2.1": "☑ Natthi kāci āsevanapaccayatāti?",
  "kv22.7:2.2": "Āmantā.",
  "kv22.7:2.3": "Nanu vuttaṃ bhagavatā—",
  "kv22.7:2.4": "“adinnādānaṃ, bhikkhave, āsevitaṃ bhāvitaṃ bahulīkataṃ nirayasaṃvattanikaṃ tiracchānayonisaṃvattanikaṃ pettivisayasaṃvattanikaṃ, yo sabbalahuso adinnādānassa vipāko manussabhūtassa bhogabyasanasaṃvattaniko hoti …pe…",
  "kv22.7:2.5": "yo sabbalahuso kāmesumicchācārassa vipāko manussabhūtassa sapattaverasaṃvattaniko hoti …pe…",
  "kv22.7:2.6": "yo sabbalahuso musāvādassa vipāko manussabhūtassa abbhūtabbhakkhānasaṃvattaniko hoti …pe…",
  "kv22.7:2.7": "yo sabbalahuso pisuṇāya vācāya vipāko manussabhūtassa mittehi bhedanasaṃvattaniko hoti …pe…",
  "kv22.7:2.8": "yo sabbalahuso pharusāya vācāya vipāko manussabhūtassa amanāpasaddasaṃvattaniko hoti …pe…",
  "kv22.7:2.9": "yo sabbalahuso samphappalāpassa vipāko manussabhūtassa anādeyyavācāsaṃvattaniko hoti, surāmerayapānaṃ, bhikkhave, āsevitaṃ …pe…",
  "kv22.7:2.10": "yo sabbalahuso surāmerayapānassa vipāko manussabhūtassa ummattakasaṃvattaniko hotī”ti.",
  "kv22.7:2.11": "Attheva suttantoti?",
  "kv22.7:2.12": "Āmantā.",
  "kv22.7:2.13": "Tena hi atthi kāci āsevanapaccayatāti.",
  "kv22.7:3.1": "☑ Natthi kāci āsevanapaccayatāti?",
  "kv22.7:3.2": "Āmantā.",
  "kv22.7:3.3": "Nanu vuttaṃ bhagavatā—",
  "kv22.7:3.4": "“micchādiṭṭhi, bhikkhave, āsevitā bhāvitā bahulīkatā nirayasaṃvattanikā tiracchānayonisaṃvattanikā pettivisayasaṃvattanikā”ti.",
  "kv22.7:3.5": "Attheva suttantoti?",
  "kv22.7:3.6": "Āmantā.",
  "kv22.7:3.7": "Tena hi atthi kāci āsevanapaccayatāti.",
  "kv22.7:4.1": "☑ Natthi kāci āsevanapaccayatāti?",
  "kv22.7:4.2": "Āmantā.",
  "kv22.7:4.3": "Nanu vuttaṃ bhagavatā—",
  "kv22.7:4.4": "“micchāsaṅkappo …pe…",
  "kv22.7:4.5": "micchāsamādhi, bhikkhave, āsevito bhāvito …pe… pettivisayasaṃvattaniko”ti.",
  "kv22.7:4.6": "Attheva suttantoti?",
  "kv22.7:4.7": "Āmantā.",
  "kv22.7:4.8": "Tena hi atthi kāci āsevanapaccayatāti.",
  "kv22.7:5.1": "☑ Natthi kāci āsevanapaccayatāti?",
  "kv22.7:5.2": "Āmantā.",
  "kv22.7:5.3": "Nanu vuttaṃ bhagavatā—",
  "kv22.7:5.4": "“sammādiṭṭhi, bhikkhave, āsevitā bhāvitā bahulīkatā amatogadhā hoti amataparāyanā amatapariyosānā”ti.",
  "kv22.7:5.5": "Attheva suttantoti?",
  "kv22.7:5.6": "Āmantā.",
  "kv22.7:5.7": "Tena hi atthi kāci āsevanapaccayatāti.",
  "kv22.7:6.1": "☑ Natthi kāci āsevanapaccayatāti?",
  "kv22.7:6.2": "Āmantā.",
  "kv22.7:6.3": "Nanu vuttaṃ bhagavatā—",
  "kv22.7:6.4": "“sammāsaṅkappo, bhikkhave, āsevito bhāvito bahulīkato …pe…",
  "kv22.7:6.5": "sammāsamādhi, bhikkhave, āsevito bhāvito bahulīkato amatogadho hoti amataparāyano amatapariyosāno”ti.",
  "kv22.7:6.6": "Attheva suttantoti?",
  "kv22.7:6.7": "Āmantā.",
  "kv22.7:6.8": "Tena hi atthi kāci āsevanapaccayatāti.",
  "kv22.7:6.9": "Āsevanapaccayakathā niṭṭhitā."
}