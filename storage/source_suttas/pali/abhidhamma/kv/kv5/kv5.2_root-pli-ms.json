{
  "kv5.2:0.1": "Kathāvatthu",
  "kv5.2:0.2": "Mahāpaṇṇāsaka",
  "kv5.2:0.3": "Pañcamavagga",
  "kv5.2:0.4": "Asekhañāṇakathā",
  "kv5.2:1.1": "☑ Sekhassa asekhaṃ ñāṇaṃ atthīti?",
  "kv5.2:1.2": "Āmantā.",
  "kv5.2:1.3": "Sekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti?",
  "kv5.2:1.4": "Na hevaṃ vattabbe …pe…",
  "kv5.2:1.5": "nanu sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti?",
  "kv5.2:1.6": "Āmantā.",
  "kv5.2:1.7": "Hañci sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharati, no ca vata re vattabbe—",
  "kv5.2:1.8": "“sekhassa asekhaṃ ñāṇaṃ atthī”ti.",
  "kv5.2:2.1": "☑ Asekhassa asekhaṃ ñāṇaṃ atthi, asekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti?",
  "kv5.2:2.2": "Āmantā.",
  "kv5.2:2.3": "Sekhassa asekhaṃ ñāṇaṃ atthi, sekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti?",
  "kv5.2:2.4": "Na hevaṃ vattabbe …pe….",
  "kv5.2:3.1": "☑ Sekhassa asekhaṃ ñāṇaṃ atthi, sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti?",
  "kv5.2:3.2": "Āmantā.",
  "kv5.2:3.3": "Asekhassa asekhaṃ ñāṇaṃ atthi, asekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti?",
  "kv5.2:3.4": "Na hevaṃ vattabbe …pe….",
  "kv5.2:4.1": "☑ Sekhassa asekhaṃ ñāṇaṃ atthīti?",
  "kv5.2:4.2": "Āmantā.",
  "kv5.2:4.3": "Gotrabhuno puggalassa sotāpattimagge ñāṇaṃ atthīti?",
  "kv5.2:4.4": "Na hevaṃ vattabbe …pe…",
  "kv5.2:4.5": "sotāpattiphalasacchikiriyāya paṭipannassa puggalassa sotāpattiphale ñāṇaṃ atthīti?",
  "kv5.2:4.6": "Na hevaṃ vattabbe …pe…",
  "kv5.2:4.7": "sakadāgāmiphala … anāgāmiphala … arahattasacchikiriyāya paṭipannassa puggalassa arahatte ñāṇaṃ atthīti?",
  "kv5.2:4.8": "Na hevaṃ vattabbe …pe….",
  "kv5.2:5.1": "☒ Na vattabbaṃ—",
  "kv5.2:5.2": "“sekhassa asekhaṃ ñāṇaṃ atthī”ti?",
  "kv5.2:5.3": "Āmantā.",
  "kv5.2:5.4": "Nanu āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānātīti?",
  "kv5.2:5.5": "Āmantā.",
  "kv5.2:5.6": "Hañci āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānāti, tena vata re vattabbe—",
  "kv5.2:5.7": "“sekhassa asekhaṃ ñāṇaṃ atthī”ti.",
  "kv5.2:5.8": "Asekhañāṇakathā niṭṭhitā."
}