{
  "kv9.2:0.1": "Kathāvatthu",
  "kv9.2:0.2": "Mahāpaṇṇāsaka",
  "kv9.2:0.3": "Navamavagga",
  "kv9.2:0.4": "Amatārammaṇakathā",
  "kv9.2:1.1": "☑ Amatārammaṇaṃ saṃyojananti?",
  "kv9.2:1.2": "Āmantā.",
  "kv9.2:1.3": "Amataṃ saṃyojaniyaṃ ganthaniyaṃ oghaniyaṃ yoganiyaṃ nīvaraṇiyaṃ parāmaṭṭhaṃ upādāniyaṃ saṃkilesiyanti?",
  "kv9.2:1.4": "Na hevaṃ vattabbe …pe…",
  "kv9.2:1.5": "nanu amataṃ asaṃyojaniyaṃ aganthaniyaṃ …pe… asaṃkilesiyanti?",
  "kv9.2:1.6": "Āmantā.",
  "kv9.2:1.7": "Hañci amataṃ asaṃyojaniyaṃ …pe… asaṃkilesiyaṃ, no ca vata re vattabbe—",
  "kv9.2:1.8": "“amatārammaṇaṃ saṃyojanan”ti.",
  "kv9.2:2.1": "☑ Amataṃ ārabbha rāgo uppajjatīti?",
  "kv9.2:2.2": "Āmantā.",
  "kv9.2:2.3": "Amataṃ rāgaṭṭhāniyaṃ rajaniyaṃ kamaniyaṃ madaniyaṃ bandhaniyaṃ mucchaniyanti?",
  "kv9.2:2.4": "Na hevaṃ vattabbe …pe…",
  "kv9.2:2.5": "nanu amataṃ na rāgaṭṭhāniyaṃ na rajaniyaṃ na kamaniyaṃ na madaniyaṃ na bandhaniyaṃ na mucchaniyanti?",
  "kv9.2:2.6": "Āmantā.",
  "kv9.2:2.7": "Hañci amataṃ na rāgaṭṭhāniyaṃ na rajaniyaṃ na kamaniyaṃ na madaniyaṃ na bandhaniyaṃ na mucchaniyaṃ, no ca vata re vattabbe—",
  "kv9.2:2.8": "“amataṃ ārabbha rāgo uppajjatī”ti.",
  "kv9.2:3.1": "☑ Amataṃ ārabbha doso uppajjatīti?",
  "kv9.2:3.2": "Āmantā.",
  "kv9.2:3.3": "Amataṃ dosaṭṭhāniyaṃ kopaṭṭhāniyaṃ paṭighaṭṭhāniyanti?",
  "kv9.2:3.4": "Na hevaṃ vattabbe …pe…",
  "kv9.2:3.5": "nanu amataṃ na dosaṭṭhāniyaṃ na kopaṭṭhāniyaṃ na paṭighaṭṭhāniyanti?",
  "kv9.2:3.6": "Āmantā.",
  "kv9.2:3.7": "Hañci amataṃ na dosaṭṭhāniyaṃ na kopaṭṭhāniyaṃ na paṭighaṭṭhāniyaṃ, no ca vata re vattabbe—",
  "kv9.2:3.8": "“amataṃ ārabbha doso uppajjatī”ti.",
  "kv9.2:4.1": "☑ Amataṃ ārabbha moho uppajjatīti?",
  "kv9.2:4.2": "Āmantā.",
  "kv9.2:4.3": "Amataṃ mohaṭṭhāniyaṃ aññāṇakaraṇaṃ acakkhukaraṇaṃ paññānirodhiyaṃ vighātapakkhiyaṃ anibbānasaṃvattaniyanti?",
  "kv9.2:4.4": "Na hevaṃ vattabbe …pe…",
  "kv9.2:4.5": "nanu amataṃ na mohaṭṭhāniyaṃ na aññāṇakaraṇaṃ na acakkhukaraṇaṃ paññābuddhiyaṃ avighātapakkhiyaṃ nibbānasaṃvattaniyanti?",
  "kv9.2:4.6": "Āmantā.",
  "kv9.2:4.7": "Hañci amataṃ na mohaṭṭhāniyaṃ na aññāṇakaraṇaṃ …pe…",
  "kv9.2:4.8": "nibbānasaṃvattaniyaṃ, no ca vata re vattabbe—",
  "kv9.2:4.9": "“amataṃ ārabbha moho uppajjatī”ti.",
  "kv9.2:5.1": "☑ Rūpaṃ ārabbha saṃyojanā uppajjanti, rūpaṃ saṃyojaniyaṃ ganthaniyaṃ …pe… saṃkilesiyanti?",
  "kv9.2:5.2": "Āmantā.",
  "kv9.2:5.3": "Amataṃ ārabbha saṃyojanā uppajjanti, amataṃ saṃyojaniyaṃ …pe… saṃkilesiyanti?",
  "kv9.2:5.4": "Na hevaṃ vattabbe …pe….",
  "kv9.2:6.1": "☑ Rūpaṃ ārabbha rāgo uppajjati, rūpaṃ rāgaṭṭhāniyaṃ rajaniyaṃ kamaniyaṃ madaniyaṃ bandhaniyaṃ mucchaniyanti?",
  "kv9.2:6.2": "Āmantā.",
  "kv9.2:6.3": "Amataṃ ārabbha rāgo uppajjati, amataṃ rāgaṭṭhāniyaṃ …pe… mucchaniyanti?",
  "kv9.2:6.4": "Na hevaṃ vattabbe …pe….",
  "kv9.2:7.1": "☑ Rūpaṃ ārabbha doso uppajjati, rūpaṃ dosaṭṭhāniyaṃ kopaṭṭhāniyaṃ paṭighaṭṭhāniyanti?",
  "kv9.2:7.2": "Āmantā.",
  "kv9.2:7.3": "Amataṃ ārabbha doso uppajjati, amataṃ dosaṭṭhāniyaṃ kopaṭṭhāniyaṃ paṭighaṭṭhāniyanti?",
  "kv9.2:7.4": "Na hevaṃ vattabbe …pe….",
  "kv9.2:8.1": "☑ Rūpaṃ ārabbha moho uppajjati, rūpaṃ mohaṭṭhāniyaṃ aññāṇakaraṇaṃ …pe… anibbānasaṃvattaniyanti?",
  "kv9.2:8.2": "Āmantā.",
  "kv9.2:8.3": "Amataṃ ārabbha moho uppajjati, amataṃ mohaṭṭhāniyaṃ aññāṇakaraṇaṃ …pe… anibbānasaṃvattaniyanti?",
  "kv9.2:8.4": "Na hevaṃ vattabbe …pe….",
  "kv9.2:9.1": "☑ Amataṃ ārabbha saṃyojanā uppajjanti, amataṃ asaṃyojaniyaṃ aganthaniyaṃ anoghaniyaṃ ayoganiyaṃ anīvaraṇiyaṃ aparāmaṭṭhaṃ anupādāniyaṃ asaṃkilesiyanti?",
  "kv9.2:9.2": "Āmantā.",
  "kv9.2:9.3": "Rūpaṃ ārabbha saṃyojanā uppajjanti, rūpaṃ asaṃyojaniyaṃ aganthaniyaṃ …pe… asaṃkilesiyanti?",
  "kv9.2:9.4": "Na hevaṃ vattabbe …pe….",
  "kv9.2:10.1": "☑ Amataṃ ārabbha rāgo uppajjati, amataṃ na rāgaṭṭhāniyaṃ na rajaniyaṃ na kamaniyaṃ na madaniyaṃ na bandhaniyaṃ na mucchaniyanti?",
  "kv9.2:10.2": "Āmantā.",
  "kv9.2:10.3": "Rūpaṃ ārabbha rāgo uppajjati, rūpaṃ na rāgaṭṭhāniyaṃ …pe…",
  "kv9.2:10.4": "na mucchaniyanti?",
  "kv9.2:10.5": "Na hevaṃ vattabbe …pe….",
  "kv9.2:11.1": "☑ Amataṃ ārabbha doso uppajjati, amataṃ na dosaṭṭhāniyaṃ na kopaṭṭhāniyaṃ na paṭighaṭṭhāniyanti?",
  "kv9.2:11.2": "Āmantā.",
  "kv9.2:11.3": "Rūpaṃ ārabbha doso uppajjati, rūpaṃ na dosaṭṭhāniyaṃ na kopaṭṭhāniyaṃ na paṭighaṭṭhāniyanti?",
  "kv9.2:11.4": "Na hevaṃ vattabbe …pe….",
  "kv9.2:12.1": "☑ Amataṃ ārabbha moho uppajjati, amataṃ na mohaṭṭhāniyaṃ na aññāṇakaraṇaṃ …pe… nibbānasaṃvattaniyanti?",
  "kv9.2:12.2": "Āmantā.",
  "kv9.2:12.3": "Rūpaṃ ārabbha moho uppajjati, rūpaṃ na mohaṭṭhāniyaṃ na aññāṇakaraṇaṃ …pe… nibbānasaṃvattaniyanti?",
  "kv9.2:12.4": "Na hevaṃ vattabbe …pe….",
  "kv9.2:13.1": "☒ Na vattabbaṃ—",
  "kv9.2:13.2": "“amatārammaṇaṃ saṃyojanan”ti?",
  "kv9.2:13.3": "Āmantā.",
  "kv9.2:13.4": "Nanu vuttaṃ bhagavatā—",
  "kv9.2:13.5": "“nibbānaṃ nibbānato sañjānāti, nibbānaṃ nibbānato sañjānitvā nibbānaṃ maññati, nibbānasmiṃ maññati, nibbānato maññati, nibbānaṃ meti maññati, nibbānaṃ abhinandatī”ti.",
  "kv9.2:13.6": "Attheva suttantoti?",
  "kv9.2:13.7": "Āmantā.",
  "kv9.2:13.8": "Tena hi amatārammaṇaṃ saṃyojananti.",
  "kv9.2:13.9": "Amatārammaṇakathā niṭṭhitā."
}