{
  "kv2.2:0.1": "Kathāvatthu",
  "kv2.2:0.2": "Mahāpaṇṇāsaka",
  "kv2.2:0.3": "Dutiyavagga",
  "kv2.2:0.4": "Aññāṇakathā",
  "kv2.2:1.1": "☑ Atthi arahato aññāṇanti?",
  "kv2.2:1.2": "Āmantā.",
  "kv2.2:1.3": "Atthi arahato avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti?",
  "kv2.2:1.4": "Na hevaṃ vattabbe.",
  "kv2.2:1.5": "Natthi arahato avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti?",
  "kv2.2:1.6": "Āmantā.",
  "kv2.2:1.7": "Hañci natthi arahato avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇaṃ, no ca vata re vattabbe—",
  "kv2.2:1.8": "“atthi arahato aññāṇan”ti.",
  "kv2.2:2.1": "☑ Atthi puthujjanassa aññāṇaṃ, atthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti?",
  "kv2.2:2.2": "Āmantā.",
  "kv2.2:2.3": "Atthi arahato aññāṇaṃ, atthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti?",
  "kv2.2:2.4": "Na hevaṃ vattabbe.",
  "kv2.2:3.1": "☑ Atthi arahato aññāṇaṃ, natthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti?",
  "kv2.2:3.2": "Āmantā.",
  "kv2.2:3.3": "Atthi puthujjanassa aññāṇaṃ, natthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti?",
  "kv2.2:3.4": "Na hevaṃ vattabbe.",
  "kv2.2:4.1": "☑ Atthi arahato aññāṇanti?",
  "kv2.2:4.2": "Āmantā.",
  "kv2.2:4.3": "Arahā aññāṇapakato pāṇaṃ haneyya, adinnaṃ ādiyeyya, musā bhaṇeyya, pisuṇaṃ bhaṇeyya, pharusaṃ bhaṇeyya, samphaṃ palapeyya, sandhiṃ chindeyya, nillopaṃ hareyya, ekāgāriyaṃ kareyya, paripanthe tiṭṭheyya, paradāraṃ gaccheyya, gāmaghātaṃ kareyya, nigamaghātaṃ kareyyāti?",
  "kv2.2:4.4": "Na hevaṃ vattabbe.",
  "kv2.2:5.1": "☑ Atthi puthujjanassa aññāṇaṃ, puthujjano aññāṇapakato pāṇaṃ haneyya, adinnaṃ ādiyeyya, musā bhaṇeyya …pe… gāmaghātaṃ kareyya, nigamaghātaṃ kareyyāti?",
  "kv2.2:5.2": "Āmantā.",
  "kv2.2:5.3": "Atthi arahato aññāṇaṃ, arahā aññāṇapakato pāṇaṃ haneyya, adinnaṃ ādiyeyya …pe… gāmaghātaṃ kareyya, nigamaghātaṃ kareyyāti?",
  "kv2.2:5.4": "Na hevaṃ vattabbe.",
  "kv2.2:6.1": "☑ Atthi arahato aññāṇaṃ, na ca arahā aññāṇapakato pāṇaṃ haneyya, adinnaṃ ādiyeyya …pe… gāmaghātaṃ kareyya, nigamaghātaṃ kareyyāti?",
  "kv2.2:6.2": "Āmantā.",
  "kv2.2:6.3": "Atthi puthujjanassa aññāṇaṃ, na ca puthujjano aññāṇapakato pāṇaṃ haneyya, adinnaṃ ādiyeyya …pe… gāmaghātaṃ kareyya, nigamaghātaṃ kareyyāti?",
  "kv2.2:6.4": "Na hevaṃ vattabbe.",
  "kv2.2:7.1": "☑ Atthi arahato aññāṇanti?",
  "kv2.2:7.2": "Āmantā.",
  "kv2.2:7.3": "Atthi arahato satthari aññāṇaṃ, dhamme aññāṇaṃ, saṃghe aññāṇaṃ, sikkhāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇanti?",
  "kv2.2:7.4": "Na hevaṃ vattabbe.",
  "kv2.2:8.1": "☑ Natthi arahato satthari aññāṇaṃ, dhamme aññāṇaṃ, saṃghe aññāṇaṃ, sikkhāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇanti?",
  "kv2.2:8.2": "Āmantā.",
  "kv2.2:8.3": "Hañci natthi arahato satthari aññāṇaṃ, dhamme aññāṇaṃ, saṃghe aññāṇaṃ …pe… idappaccayatāpaṭiccasamuppannesu dhammesu aññāṇaṃ, no ca vata re vattabbe—",
  "kv2.2:8.4": "“atthi arahato aññāṇan”ti.",
  "kv2.2:9.1": "☑ Atthi puthujjanassa aññāṇaṃ, atthi tassa satthari aññāṇaṃ, dhamme aññāṇaṃ, saṃghe aññāṇaṃ …pe… idappaccayatāpaṭiccasamuppannesu dhammesu aññāṇanti?",
  "kv2.2:9.2": "Āmantā.",
  "kv2.2:9.3": "Atthi arahato aññāṇaṃ, atthi tassa satthari aññāṇaṃ, dhamme aññāṇaṃ, saṃghe aññāṇaṃ …pe… idappaccayatāpaṭiccasamuppannesu dhammesu aññāṇanti?",
  "kv2.2:9.4": "Na hevaṃ vattabbe.",
  "kv2.2:10.1": "☑ Atthi arahato aññāṇaṃ, natthi tassa satthari aññāṇaṃ, dhamme aññāṇaṃ, saṃghe aññāṇaṃ …pe… idappaccayatāpaṭiccasamuppannesu dhammesu aññāṇanti?",
  "kv2.2:10.2": "Āmantā.",
  "kv2.2:10.3": "Atthi puthujjanassa aññāṇaṃ, natthi tassa satthari aññāṇaṃ, dhamme aññāṇaṃ, saṃghe aññāṇaṃ …pe… idappaccayatāpaṭiccasamuppannesu dhammesu aññāṇanti?",
  "kv2.2:10.4": "Na hevaṃ vattabbe.",
  "kv2.2:11.1": "☑ Atthi arahato aññāṇanti?",
  "kv2.2:11.2": "Āmantā.",
  "kv2.2:11.3": "Nanu arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammoti?",
  "kv2.2:11.4": "Āmantā.",
  "kv2.2:11.5": "Hañci arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammo, no ca vata re vattabbe—",
  "kv2.2:11.6": "“atthi arahato aññāṇan”ti.",
  "kv2.2:12.1": "☑ Atthi arahato aññāṇanti?",
  "kv2.2:12.2": "Āmantā.",
  "kv2.2:12.3": "Nanu arahato doso pahīno …pe…",
  "kv2.2:12.4": "moho pahīno …pe…",
  "kv2.2:12.5": "anottappaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammanti?",
  "kv2.2:12.6": "Āmantā.",
  "kv2.2:12.7": "Hañci arahato anottappaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ, no ca vata re vattabbe—",
  "kv2.2:12.8": "“atthi arahato aññāṇan”ti.",
  "kv2.2:13.1": "☑ Atthi arahato aññāṇanti?",
  "kv2.2:13.2": "Āmantā.",
  "kv2.2:13.3": "Nanu arahato rāgappahānāya maggo bhāvito …pe…",
  "kv2.2:13.4": "bojjhaṅgā bhāvitāti?",
  "kv2.2:13.5": "Āmantā.",
  "kv2.2:13.6": "Hañci arahato rāgappahānāya bojjhaṅgā bhāvitā, no ca vata re vattabbe—",
  "kv2.2:13.7": "“atthi arahato aññāṇan”ti.",
  "kv2.2:14.1": "☑ Atthi arahato aññāṇanti?",
  "kv2.2:14.2": "Āmantā.",
  "kv2.2:14.3": "Nanu arahato dosappahānāya …pe…",
  "kv2.2:14.4": "mohappahānāya …pe…",
  "kv2.2:14.5": "anottappapahānāya maggo bhāvito …pe…",
  "kv2.2:14.6": "bojjhaṅgā bhāvitāti?",
  "kv2.2:14.7": "Āmantā.",
  "kv2.2:14.8": "Hañci arahato anottappapahānāya bojjhaṅgā bhāvitā, no ca vata re vattabbe—",
  "kv2.2:14.9": "“atthi arahato aññāṇan”ti.",
  "kv2.2:15.1": "☑ Atthi arahato aññāṇanti?",
  "kv2.2:15.2": "Āmantā.",
  "kv2.2:15.3": "Nanu arahā vītarāgo vītadoso vītamoho …pe…",
  "kv2.2:15.4": "sacchikātabbaṃ sacchikatanti?",
  "kv2.2:15.5": "Āmantā.",
  "kv2.2:15.6": "Hañci arahā vītarāgo …pe…",
  "kv2.2:15.7": "sacchikātabbaṃ sacchikataṃ, no ca vata re vattabbe—",
  "kv2.2:15.8": "“atthi arahato aññāṇan”ti.",
  "kv2.2:16.1": "☑ Atthi arahato aññāṇanti?",
  "kv2.2:16.2": "Sadhammakusalassa arahato atthi aññāṇaṃ, paradhammakusalassa arahato natthi aññāṇanti.",
  "kv2.2:16.3": "Sadhammakusalassa arahato atthi aññāṇanti?",
  "kv2.2:16.4": "Āmantā.",
  "kv2.2:16.5": "Paradhammakusalassa arahato atthi aññāṇanti?",
  "kv2.2:16.6": "Na hevaṃ vattabbe …pe….",
  "kv2.2:17.1": "☑ Paradhammakusalassa arahato natthi aññāṇanti?",
  "kv2.2:17.2": "Āmantā.",
  "kv2.2:17.3": "Sadhammakusalassa arahato natthi aññāṇanti?",
  "kv2.2:17.4": "Na hevaṃ vattabbe …pe….",
  "kv2.2:18.1": "☑ Sadhammakusalassa arahato rāgo pahīno, atthi tassa aññāṇanti?",
  "kv2.2:18.2": "Āmantā.",
  "kv2.2:18.3": "Paradhammakusalassa arahato rāgo pahīno, atthi tassa aññāṇanti?",
  "kv2.2:18.4": "Na hevaṃ vattabbe …pe….",
  "kv2.2:19.1": "☑ Sadhammakusalassa arahato doso pahīno …pe…",
  "kv2.2:19.2": "moho pahīno …pe…",
  "kv2.2:19.3": "anottappaṃ pahīnaṃ, atthi tassa aññāṇanti?",
  "kv2.2:19.4": "Āmantā.",
  "kv2.2:19.5": "Paradhammakusalassa arahato anottappaṃ pahīnaṃ, atthi tassa aññāṇanti?",
  "kv2.2:19.6": "Na hevaṃ vattabbe …pe….",
  "kv2.2:20.1": "☑ Sadhammakusalassa arahato rāgappahānāya maggo bhāvito …pe…",
  "kv2.2:20.2": "bojjhaṅgā bhāvitā, atthi tassa aññāṇanti?",
  "kv2.2:20.3": "Āmantā.",
  "kv2.2:20.4": "Paradhammakusalassa arahato rāgappahānāya bojjhaṅgā bhāvitā, atthi tassa aññāṇanti?",
  "kv2.2:20.5": "Na hevaṃ vattabbe …pe….",
  "kv2.2:21.1": "☑ Sadhammakusalassa arahato dosappahānāya …pe…",
  "kv2.2:21.2": "mohappahānāya …pe…",
  "kv2.2:21.3": "anottappapahānāya maggo bhāvito …pe…",
  "kv2.2:21.4": "bojjhaṅgā bhāvitā, atthi tassa aññāṇanti?",
  "kv2.2:21.5": "Āmantā.",
  "kv2.2:21.6": "Paradhammakusalassa arahato anottappapahānāya bojjhaṅgā bhāvitā, atthi tassa aññāṇanti?",
  "kv2.2:21.7": "Na hevaṃ vattabbe …pe….",
  "kv2.2:22.1": "☑ Sadhammakusalo arahā vītarāgo vītadoso vītamoho …pe…",
  "kv2.2:22.2": "sacchikātabbaṃ sacchikataṃ, atthi tassa aññāṇanti?",
  "kv2.2:22.3": "Āmantā.",
  "kv2.2:22.4": "Paradhammakusalo arahā vītarāgo vītadoso vītamoho …pe…",
  "kv2.2:22.5": "sacchikātabbaṃ sacchikataṃ, atthi tassa aññāṇanti?",
  "kv2.2:22.6": "Na hevaṃ vattabbe …pe….",
  "kv2.2:23.1": "☑ Paradhammakusalassa arahato rāgo pahīno, natthi tassa aññāṇanti?",
  "kv2.2:23.2": "Āmantā.",
  "kv2.2:23.3": "Sadhammakusalassa arahato rāgo pahīno, natthi tassa aññāṇanti?",
  "kv2.2:23.4": "Na hevaṃ vattabbe …pe….",
  "kv2.2:24.1": "☑ Paradhammakusalassa arahato doso pahīno …pe…",
  "kv2.2:24.2": "moho pahīno …pe…",
  "kv2.2:24.3": "anottappaṃ pahīnaṃ, natthi tassa aññāṇanti?",
  "kv2.2:24.4": "Āmantā.",
  "kv2.2:24.5": "Sadhammakusalassa arahato anottappaṃ pahīnaṃ, natthi tassa aññāṇanti?",
  "kv2.2:24.6": "Na hevaṃ vattabbe …pe….",
  "kv2.2:25.1": "☑ Paradhammakusalassa arahato rāgappahānāya maggo bhāvito …pe…",
  "kv2.2:25.2": "bojjhaṅgā bhāvitā …pe…",
  "kv2.2:25.3": "dosappahānāya mohappahānāya …pe…",
  "kv2.2:25.4": "anottappapahānāya maggo bhāvito …pe…",
  "kv2.2:25.5": "bojjhaṅgā bhāvitā, natthi tassa aññāṇanti?",
  "kv2.2:25.6": "Āmantā.",
  "kv2.2:25.7": "Sadhammakusalassa arahato anottappapahānāya bojjhaṅgā bhāvitā, natthi tassa aññāṇanti?",
  "kv2.2:25.8": "Na hevaṃ vattabbe …pe….",
  "kv2.2:26.1": "☑ Paradhammakusalo arahā vītarāgo vītadoso vītamoho …pe…",
  "kv2.2:26.2": "sacchikātabbaṃ sacchikataṃ, natthi tassa aññāṇanti?",
  "kv2.2:26.3": "Āmantā.",
  "kv2.2:26.4": "Sadhammakusalo arahā vītarāgo vītadoso vītamoho …pe…",
  "kv2.2:26.5": "sacchikātabbaṃ sacchikataṃ, natthi tassa aññāṇanti?",
  "kv2.2:26.6": "Na hevaṃ vattabbe …pe….",
  "kv2.2:27.1": "☑ Atthi arahato aññāṇanti?",
  "kv2.2:27.2": "Āmantā.",
  "kv2.2:27.3": "Nanu vuttaṃ bhagavatā—",
  "kv2.2:27.4": "“jānatohaṃ, bhikkhave, passato āsavānaṃ khayaṃ vadāmi, no ajānato no apassato.",
  "kv2.2:27.5": "Kiñca, bhikkhave, jānato kiṃ passato āsavānaṃ khayo hoti?",
  "kv2.2:27.6": "‘Iti rūpaṃ, iti rūpassa samudayo, iti rūpassa atthaṅgamo, iti vedanā …pe…",
  "kv2.2:27.7": "iti saññā …",
  "kv2.2:27.8": "iti saṅkhārā …",
  "kv2.2:27.9": "iti viññāṇaṃ, iti viññāṇassa samudayo, iti viññāṇassa atthaṅgamo’ti—",
  "kv2.2:27.10": "evaṃ kho, bhikkhave, jānato evaṃ passato āsavānaṃ khayo hotī”ti.",
  "kv2.2:27.11": "Attheva suttantoti?",
  "kv2.2:27.12": "Āmantā.",
  "kv2.2:27.13": "Tena hi na vattabbaṃ—",
  "kv2.2:27.14": "“atthi arahato aññāṇan”ti.",
  "kv2.2:28.1": "☑ Atthi arahato aññāṇanti?",
  "kv2.2:28.2": "Āmantā.",
  "kv2.2:28.3": "Nanu vuttaṃ bhagavatā—",
  "kv2.2:28.4": "“jānatohaṃ, bhikkhave, passato āsavānaṃ khayaṃ vadāmi, no ajānato no apassato.",
  "kv2.2:28.5": "Kiñca, bhikkhave, jānato kiṃ passato āsavānaṃ khayo hoti?",
  "kv2.2:28.6": "‘Idaṃ dukkhan’ti—",
  "kv2.2:28.7": "bhikkhave, jānato passato āsavānaṃ khayo hoti, ‘ayaṃ dukkhasamudayo’ti—",
  "kv2.2:28.8": "jānato passato āsavānaṃ khayo hoti, ‘ayaṃ dukkhanirodho’ti—",
  "kv2.2:28.9": "jānato passato āsavānaṃ khayo hoti, ‘ayaṃ dukkhanirodhagāminī paṭipadā’ti—",
  "kv2.2:28.10": "jānato passato āsavānaṃ khayo hoti.",
  "kv2.2:28.11": "Evaṃ kho, bhikkhave, jānato evaṃ passato āsavānaṃ khayo hotī”ti.",
  "kv2.2:28.12": "Attheva suttantoti?",
  "kv2.2:28.13": "Āmantā.",
  "kv2.2:28.14": "Tena hi na vattabbaṃ—",
  "kv2.2:28.15": "“atthi arahato aññāṇan”ti.",
  "kv2.2:29.1": "☑ Atthi arahato aññāṇanti?",
  "kv2.2:29.2": "Āmantā.",
  "kv2.2:29.3": "Nanu vuttaṃ bhagavatā—",
  "kv2.2:29.4": "“sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya, sabbañca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāyā”ti.",
  "kv2.2:29.5": "Attheva suttantoti?",
  "kv2.2:29.6": "Āmantā.",
  "kv2.2:29.7": "Tena hi na vattabbaṃ—",
  "kv2.2:29.8": "“atthi arahato aññāṇan”ti.",
  "kv2.2:30.1": "☑ Atthi arahato aññāṇanti?",
  "kv2.2:30.2": "Āmantā.",
  "kv2.2:30.3": "Nanu vuttaṃ bhagavatā—",
  "kv2.2:31.1": "“Sahāvassa dassanasampadāya,",
  "kv2.2:31.2": "Tayassu dhammā jahitā bhavanti;",
  "kv2.2:31.3": "Sakkāyadiṭṭhī vicikicchitañca,",
  "kv2.2:31.4": "Sīlabbataṃ vāpi yadatthi kiñci;",
  "kv2.2:31.5": "Catūhapāyehi ca vippamutto,",
  "kv2.2:31.6": "Chaccābhiṭhānāni abhabba kātun”ti.",
  "kv2.2:32.1": "Attheva suttantoti?",
  "kv2.2:32.2": "Āmantā.",
  "kv2.2:32.3": "Tena hi na vattabbaṃ—",
  "kv2.2:32.4": "“atthi arahato aññāṇan”ti.",
  "kv2.2:33.1": "☑ Atthi arahato aññāṇanti?",
  "kv2.2:33.2": "Āmantā.",
  "kv2.2:33.3": "Nanu vuttaṃ bhagavatā—",
  "kv2.2:33.4": "“yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—",
  "kv2.2:33.5": "‘yaṃ kiñci samudayadhammaṃ sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—",
  "kv2.2:33.6": "sakkāyadiṭṭhi, vicikicchā, sīlabbataparāmāso”ti.",
  "kv2.2:33.7": "Attheva suttantoti?",
  "kv2.2:33.8": "Āmantā.",
  "kv2.2:33.9": "Tena hi na vattabbaṃ—",
  "kv2.2:33.10": "“atthi arahato aññāṇan”ti.",
  "kv2.2:34.1": "☒ Na vattabbaṃ—",
  "kv2.2:34.2": "“atthi arahato aññāṇan”ti?",
  "kv2.2:34.3": "Āmantā.",
  "kv2.2:34.4": "Nanu arahā itthipurisānaṃ nāmagottaṃ na jāneyya, maggāmaggaṃ na jāneyya, tiṇakaṭṭhavanappatīnaṃ nāmaṃ na jāneyyāti?",
  "kv2.2:34.5": "Āmantā.",
  "kv2.2:34.6": "Hañci arahā itthipurisānaṃ nāmagottaṃ na jāneyya, maggāmaggaṃ na jāneyya, tiṇakaṭṭhavanappatīnaṃ nāmaṃ na jāneyya, tena vata re vattabbe—",
  "kv2.2:34.7": "“atthi arahato aññāṇan”ti.",
  "kv2.2:35.1": "☑ Arahā itthipurisānaṃ nāmagottaṃ na jāneyya, maggāmaggaṃ na jāneyya, tiṇakaṭṭhavanappatīnaṃ nāmaṃ na jāneyyāti, atthi arahato aññāṇanti?",
  "kv2.2:35.2": "Āmantā.",
  "kv2.2:35.3": "Arahā sotāpattiphalaṃ vā sakadāgāmiphalaṃ vā anāgāmiphalaṃ vā arahattaṃ vā na jāneyyāti?",
  "kv2.2:35.4": "Na hevaṃ vattabbe …pe….",
  "kv2.2:35.5": "Aññāṇakathā niṭṭhitā."
}