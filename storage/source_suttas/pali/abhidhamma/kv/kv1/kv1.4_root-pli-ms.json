{
  "kv1.4:0.1": "Kathāvatthu",
  "kv1.4:0.2": "Mahāpaṇṇāsaka",
  "kv1.4:0.3": "Paṭhamavagga",
  "kv1.4:0.4": "Odhisokathā",
  "kv1.4:1.1": "☑ Odhisodhiso kilese jahatīti?",
  "kv1.4:1.2": "Āmantā.",
  "kv1.4:1.3": "Sotāpattiphalasacchikiriyāya paṭipanno puggalo dukkhadassanena kiṃ jahatīti?",
  "kv1.4:1.4": "Sakkāyadiṭṭhiṃ vicikicchaṃ sīlabbataparāmāsaṃ tadekaṭṭhe ca kilese ekadese jahatīti.",
  "kv1.4:1.5": "Ekadesaṃ sotāpanno, ekadesaṃ na sotāpanno, ekadesaṃ sotāpattiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ sattakkhattuparamo, kolaṃkolo, ekabījī, buddhe aveccappasādena samannāgato, dhamme …pe…",
  "kv1.4:1.6": "saṃghe …pe…",
  "kv1.4:1.7": "ariyakantehi sīlehi samannāgato ekadesaṃ ariyakantehi sīlehi na samannāgatoti?",
  "kv1.4:1.8": "Na hevaṃ vattabbe …pe….",
  "kv1.4:2.1": "☑ Samudayadassanena kiṃ jahatīti?",
  "kv1.4:2.2": "Sakkāyadiṭṭhiṃ jahati, vicikicchaṃ sīlabbataparāmāsaṃ tadekaṭṭhe ca kilese ekadese jahatīti.",
  "kv1.4:2.3": "Ekadesaṃ sotāpanno, ekadesaṃ na sotāpanno …pe…",
  "kv1.4:2.4": "ekadesaṃ ariyakantehi sīlehi samannāgato, ekadesaṃ ariyakantehi sīlehi na samannāgatoti?",
  "kv1.4:2.5": "Na hevaṃ vattabbe …pe….",
  "kv1.4:3.1": "☑ Nirodhadassanena kiṃ jahatīti?",
  "kv1.4:3.2": "Vicikicchaṃ sīlabbataparāmāsaṃ tadekaṭṭhe ca kilese ekadese jahatīti.",
  "kv1.4:3.3": "Ekadesaṃ sotāpanno, ekadesaṃ na sotāpanno …pe…",
  "kv1.4:3.4": "ekadesaṃ ariyakantehi sīlehi samannāgato, ekadesaṃ ariyakantehi sīlehi na samannāgatoti?",
  "kv1.4:3.5": "Na hevaṃ vattabbe …pe….",
  "kv1.4:4.1": "☑ Maggadassanena kiṃ jahatīti?",
  "kv1.4:4.2": "Sīlabbataparāmāsaṃ tadekaṭṭhe ca kilese jahatīti.",
  "kv1.4:4.3": "Ekadesaṃ sotāpanno, ekadesaṃ na sotāpanno, ekadesaṃ sotāpattiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ sattakkhattuparamo, kolaṃkolo, ekabījī, buddhe aveccappasādena samannāgato, dhamme …pe…",
  "kv1.4:4.4": "saṃghe …pe…",
  "kv1.4:4.5": "ariyakantehi sīlehi samannāgato, ekadesaṃ ariyakantehi sīlehi na samannāgatoti?",
  "kv1.4:4.6": "Na hevaṃ vattabbe …pe….",
  "kv1.4:5.1": "☑ Sakadāgāmiphalasacchikiriyāya paṭipanno puggalo dukkhadassanena kiṃ jahatīti?",
  "kv1.4:5.2": "Oḷārikaṃ kāmarāgaṃ jahati, oḷārikaṃ byāpādaṃ tadekaṭṭhe ca kilese ekadese jahatīti.",
  "kv1.4:5.3": "Ekadesaṃ sakadāgāmī, ekadesaṃ na sakadāgāmī, ekadesaṃ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharatīti?",
  "kv1.4:5.4": "Na hevaṃ vattabbe …pe….",
  "kv1.4:6.1": "☑ Samudayadassanena kiṃ jahatīti?",
  "kv1.4:6.2": "Oḷārikaṃ kāmarāgaṃ jahati, oḷārikaṃ byāpādaṃ tadekaṭṭhe ca kilese ekadese jahatīti.",
  "kv1.4:6.3": "Ekadesaṃ sakadāgāmī, ekadesaṃ na sakadāgāmī, ekadesaṃ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharatīti?",
  "kv1.4:6.4": "Na hevaṃ vattabbe …pe….",
  "kv1.4:7.1": "☑ Nirodhadassanena kiṃ jahatīti?",
  "kv1.4:7.2": "Oḷārikaṃ byāpādaṃ jahati, tadekaṭṭhe ca kilese ekadese jahatīti.",
  "kv1.4:7.3": "Ekadesaṃ sakadāgāmī, ekadesaṃ na sakadāgāmī, ekadesaṃ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharatīti?",
  "kv1.4:7.4": "Na hevaṃ vattabbe …pe….",
  "kv1.4:8.1": "☑ Maggadassanena kiṃ jahatīti?",
  "kv1.4:8.2": "Oḷārikaṃ byāpādaṃ jahati, tadekaṭṭhe ca kilese jahatīti.",
  "kv1.4:8.3": "Ekadesaṃ sakadāgāmī, ekadesaṃ na sakadāgāmī, ekadesaṃ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharatīti?",
  "kv1.4:8.4": "Na hevaṃ vattabbe …pe….",
  "kv1.4:9.1": "☑ Anāgāmiphalasacchikiriyāya paṭipanno puggalo dukkhadassanena kiṃ jahatīti?",
  "kv1.4:9.2": "Aṇusahagataṃ kāmarāgaṃ jahati, aṇusahagataṃ byāpādaṃ tadekaṭṭhe ca kilese ekadese jahatīti.",
  "kv1.4:9.3": "Ekadesaṃ anāgāmī, ekadesaṃ na anāgāmī, ekadesaṃ anāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsoto akaniṭṭhagāmī, ekadesaṃ na uddhaṃsoto akaniṭṭhagāmīti?",
  "kv1.4:9.4": "Na hevaṃ vattabbe …pe….",
  "kv1.4:10.1": "☑ Samudayadassanena kiṃ jahatīti?",
  "kv1.4:10.2": "Aṇusahagataṃ kāmarāgaṃ jahati, aṇusahagataṃ byāpādaṃ tadekaṭṭhe ca kilese ekadese jahatīti.",
  "kv1.4:10.3": "Ekadesaṃ anāgāmī, ekadesaṃ na anāgāmī …pe…",
  "kv1.4:10.4": "ekadesaṃ uddhaṃsoto akaniṭṭhagāmī, ekadesaṃ na uddhaṃsoto akaniṭṭhagāmīti?",
  "kv1.4:10.5": "Na hevaṃ vattabbe …pe….",
  "kv1.4:11.1": "☑ Nirodhadassanena kiṃ jahatīti?",
  "kv1.4:11.2": "Aṇusahagataṃ byāpādaṃ jahati, tadekaṭṭhe ca kilese ekadese jahatīti.",
  "kv1.4:11.3": "Ekadesaṃ anāgāmī, ekadesaṃ na anāgāmī …pe…",
  "kv1.4:11.4": "ekadesaṃ uddhaṃsoto akaniṭṭhagāmī, ekadesaṃ na uddhaṃsoto akaniṭṭhagāmīti?",
  "kv1.4:11.5": "Na hevaṃ vattabbe …pe….",
  "kv1.4:12.1": "☑ Maggadassanena kiṃ jahatīti?",
  "kv1.4:12.2": "Tadekaṭṭhe ca kilese jahatīti.",
  "kv1.4:12.3": "Ekadesaṃ anāgāmī, ekadesaṃ na anāgāmī, ekadesaṃ anāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsoto akaniṭṭhagāmī, ekadesaṃ na uddhaṃsoto akaniṭṭhagāmīti?",
  "kv1.4:12.4": "Na hevaṃ vattabbe …pe….",
  "kv1.4:13.1": "☑ Arahattasacchikiriyāya paṭipanno puggalo dukkhadassanena kiṃ jahatīti?",
  "kv1.4:13.2": "Rūparāgaṃ arūparāgaṃ mānaṃ uddhaccaṃ avijjaṃ tadekaṭṭhe ca kilese ekadese jahatīti.",
  "kv1.4:13.3": "Ekadesaṃ arahā, ekadesaṃ na arahā, ekadesaṃ arahattappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ vītarāgo vītadoso vītamoho katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto ukkhittapaligho saṃkiṇṇaparikho abbūḷhesiko niraggaḷo ariyo pannaddhajo pannabhāro visaññutto suvijitavijayo, dukkhaṃ tassa pariññātaṃ, samudayo pahīno, nirodho sacchikato, maggo bhāvito, abhiññeyyaṃ abhiññātaṃ, pariññeyyaṃ pariññātaṃ, pahātabbaṃ pahīnaṃ, bhāvetabbaṃ bhāvitaṃ, sacchikātabbaṃ sacchikataṃ, (ekadesaṃ sacchikātabbaṃ sacchikataṃ) ekadesaṃ sacchikātabbaṃ na sacchikatanti?",
  "kv1.4:13.4": "Na hevaṃ vattabbe …pe….",
  "kv1.4:14.1": "☑ Samudayadassanena kiṃ jahatīti?",
  "kv1.4:14.2": "Rūparāgaṃ arūparāgaṃ jahati, mānaṃ uddhaccaṃ avijjaṃ tadekaṭṭhe ca kilese ekadese jahatīti.",
  "kv1.4:14.3": "Ekadesaṃ arahā, ekadesaṃ na arahā …pe…",
  "kv1.4:14.4": "ekadesaṃ sacchikātabbaṃ sacchikataṃ, ekadesaṃ sacchikātabbaṃ na sacchikatanti?",
  "kv1.4:14.5": "Na hevaṃ vattabbe …pe….",
  "kv1.4:15.1": "☑ Nirodhadassanena kiṃ jahatīti?",
  "kv1.4:15.2": "Mānaṃ jahati, uddhaccaṃ avijjaṃ tadekaṭṭhe ca kilese ekadese jahatīti.",
  "kv1.4:15.3": "Ekadesaṃ arahā, ekadesaṃ na arahā …pe…",
  "kv1.4:15.4": "ekadesaṃ sacchikātabbaṃ sacchikataṃ, ekadesaṃ sacchikātabbaṃ na sacchikatanti?",
  "kv1.4:15.5": "Na hevaṃ vattabbe …pe….",
  "kv1.4:16.1": "☑ Maggadassanena kiṃ jahatīti?",
  "kv1.4:16.2": "Uddhaccaṃ avijjaṃ tadekaṭṭhe ca kilese jahatīti.",
  "kv1.4:16.3": "Ekadesaṃ arahā, ekadesaṃ na arahā, ekadesaṃ arahattappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ vītarāgo vītadoso vītamoho katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto ukkhittapaligho saṃkiṇṇaparikho abbūḷhesiko niraggaḷo ariyo pannaddhajo pannabhāro visaññutto suvijitavijayo, dukkhaṃ tassa pariññātaṃ, samudayo pahīno, nirodho sacchikato, maggo bhāvito, abhiññeyyaṃ abhiññātaṃ, pariññeyyaṃ pariññātaṃ, pahātabbaṃ pahīnaṃ, bhāvetabbaṃ bhāvitaṃ, sacchikātabbaṃ sacchikataṃ, ekadesaṃ sacchikātabbaṃ sacchikataṃ, ekadesaṃ sacchikātabbaṃ na sacchikatanti?",
  "kv1.4:16.4": "Na hevaṃ vattabbe …pe….",
  "kv1.4:17.1": "☒ Na vattabbaṃ—",
  "kv1.4:17.2": "“odhisodhiso kilese jahatī”ti?",
  "kv1.4:17.3": "Āmantā.",
  "kv1.4:17.4": "Nanu vuttaṃ bhagavatā—",
  "kv1.4:18.1": "“Anupubbena medhāvī,",
  "kv1.4:18.2": "thokaṃ thokaṃ khaṇe khaṇe;",
  "kv1.4:18.3": "Kammāro rajatasseva,",
  "kv1.4:18.4": "niddhame malamattano”ti.",
  "kv1.4:19.1": "Attheva suttantoti?",
  "kv1.4:19.2": "Āmantā.",
  "kv1.4:19.3": "Tena hi na vattabbaṃ—",
  "kv1.4:19.4": "“odhisodhiso kilese jahatī”ti.",
  "kv1.4:20.1": "☑ Odhisodhiso kilese jahatīti?",
  "kv1.4:20.2": "Āmantā.",
  "kv1.4:20.3": "Nanu vuttaṃ bhagavatā—",
  "kv1.4:21.1": "“Sahāvassa dassanasampadāya,",
  "kv1.4:21.2": "Tayassu dhammā jahitā bhavanti;",
  "kv1.4:21.3": "Sakkāyadiṭṭhī vicikicchitañca,",
  "kv1.4:21.4": "Sīlabbataṃ vāpi yadatthi kiñci;",
  "kv1.4:21.5": "Catūhapāyehi ca vippamutto,",
  "kv1.4:21.6": "Chaccābhiṭhānāni abhabba kātun”ti.",
  "kv1.4:22.1": "Attheva suttantoti?",
  "kv1.4:22.2": "Āmantā.",
  "kv1.4:22.3": "Tena hi na vattabbaṃ—",
  "kv1.4:22.4": "“odhisodhiso kilese jahatī”ti.",
  "kv1.4:23.1": "☑ Odhisodhiso kilese jahatīti?",
  "kv1.4:23.2": "Āmantā.",
  "kv1.4:23.3": "Nanu vuttaṃ bhagavatā—",
  "kv1.4:23.4": "“yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—",
  "kv1.4:23.5": "‘yaṃ kiñci samudayadhammaṃ, sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—",
  "kv1.4:23.6": "sakkāyadiṭṭhi vicikicchā sīlabbataparāmāso”ti.",
  "kv1.4:23.7": "Attheva suttantoti?",
  "kv1.4:23.8": "Āmantā.",
  "kv1.4:23.9": "Tena hi na vattabbaṃ—",
  "kv1.4:23.10": "“odhisodhiso kilese jahatī”ti.",
  "kv1.4:23.11": "Odhisokathā niṭṭhitā."
}