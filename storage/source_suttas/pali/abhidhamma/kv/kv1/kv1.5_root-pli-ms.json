{
  "kv1.5:0.1": "Kathāvatthu",
  "kv1.5:0.2": "Mahāpaṇṇāsaka",
  "kv1.5:0.3": "Paṭhamavagga",
  "kv1.5:0.4": "Jahatikathā",
  "kv1.5:1.0": "Nasuttāharaṇakathā",
  "kv1.5:1.1": "☑ Jahati puthujjano kāmarāgabyāpādanti?",
  "kv1.5:1.2": "Āmantā.",
  "kv1.5:1.3": "Accantaṃ jahati, anavasesaṃ jahati, appaṭisandhiyaṃ jahati, samūlaṃ jahati, sataṇhaṃ jahati, sānusayaṃ jahati, ariyena ñāṇena jahati, ariyena maggena jahati, akuppaṃ paṭivijjhanto jahati, anāgāmiphalaṃ sacchikaronto jahatīti?",
  "kv1.5:1.4": "Na hevaṃ vattabbe …pe….",
  "kv1.5:2.1": "☑ Vikkhambheti puthujjano kāmarāgabyāpādanti?",
  "kv1.5:2.2": "Āmantā.",
  "kv1.5:2.3": "Accantaṃ vikkhambheti, anavasesaṃ vikkhambheti, appaṭisandhiyaṃ vikkhambheti, samūlaṃ vikkhambheti, sataṇhaṃ vikkhambheti, sānusayaṃ vikkhambheti, ariyena ñāṇena vikkhambheti, ariyena maggena vikkhambheti, akuppaṃ paṭivijjhanto vikkhambheti, anāgāmiphalaṃ sacchikaronto vikkhambhetīti?",
  "kv1.5:2.4": "Na hevaṃ vattabbe …pe….",
  "kv1.5:3.1": "☑ Jahati anāgāmiphalasacchikiriyāya paṭipanno puggalo kāmarāgabyāpādaṃ, so ca accantaṃ jahati, anavasesaṃ jahati …pe…",
  "kv1.5:3.2": "anāgāmiphalaṃ sacchikaronto jahatīti?",
  "kv1.5:3.3": "Āmantā.",
  "kv1.5:3.4": "Jahati puthujjano kāmarāgabyāpādaṃ, so ca accantaṃ jahati, anavasesaṃ jahati …pe…",
  "kv1.5:3.5": "anāgāmiphalaṃ sacchikaronto jahatīti?",
  "kv1.5:3.6": "Na hevaṃ vattabbe …pe….",
  "kv1.5:4.1": "☑ Vikkhambheti anāgāmiphalasacchikiriyāya paṭipanno puggalo kāmarāgabyāpādaṃ, so ca accantaṃ vikkhambheti, anavasesaṃ vikkhambheti …pe…",
  "kv1.5:4.2": "anāgāmiphalaṃ sacchikaronto vikkhambhetīti?",
  "kv1.5:4.3": "Āmantā.",
  "kv1.5:4.4": "Vikkhambheti puthujjano kāmarāgabyāpādaṃ, so ca accantaṃ vikkhambheti, anavasesaṃ vikkhambheti …pe…",
  "kv1.5:4.5": "anāgāmiphalaṃ sacchikaronto vikkhambhetīti?",
  "kv1.5:4.6": "Na hevaṃ vattabbe …pe….",
  "kv1.5:5.1": "☑ Jahati puthujjano kāmarāgabyāpādaṃ, so ca na accantaṃ jahati, na anavasesaṃ jahati …pe…",
  "kv1.5:5.2": "na anāgāmiphalaṃ sacchikaronto jahatīti?",
  "kv1.5:5.3": "Āmantā.",
  "kv1.5:5.4": "Jahati anāgāmiphalasacchikiriyāya paṭipanno puggalo kāmarāgabyāpādaṃ, so ca na accantaṃ jahati …pe…",
  "kv1.5:5.5": "na anāgāmiphalaṃ sacchikaronto jahatīti?",
  "kv1.5:5.6": "Na hevaṃ vattabbe …pe….",
  "kv1.5:6.1": "☑ Vikkhambheti puthujjano kāmarāgabyāpādaṃ, so ca na accantaṃ vikkhambheti, na anavasesaṃ vikkhambheti …pe…",
  "kv1.5:6.2": "na anāgāmiphalaṃ sacchikaronto vikkhambhetīti?",
  "kv1.5:6.3": "Āmantā.",
  "kv1.5:6.4": "Vikkhambheti anāgāmiphalasacchikiriyāya paṭipanno puggalo kāmarāgabyāpādaṃ, so ca na accantaṃ vikkhambheti, na anavasesaṃ vikkhambheti …pe…",
  "kv1.5:6.5": "na anāgāmiphalaṃ sacchikaronto vikkhambhetīti?",
  "kv1.5:6.6": "Na hevaṃ vattabbe …pe….",
  "kv1.5:7.1": "☑ Jahati puthujjano kāmarāgabyāpādanti?",
  "kv1.5:7.2": "Āmantā.",
  "kv1.5:7.3": "Katamena maggenāti?",
  "kv1.5:7.4": "Rūpāvacarena maggenāti.",
  "kv1.5:7.5": "Rūpāvacaro maggo niyyāniko khayagāmī bodhagāmī apacayagāmī anāsavo asaṃyojaniyo aganthaniyo anoghaniyo ayoganiyo anīvaraṇiyo aparāmaṭṭho anupādāniyo asaṃkilesiyoti?",
  "kv1.5:7.6": "Na hevaṃ vattabbe.",
  "kv1.5:7.7": "Nanu rūpāvacaro maggo aniyyāniko na khayagāmī na bodhagāmī na apacayagāmī sāsavo saṃyojaniyo …pe… saṃkilesiyoti?",
  "kv1.5:7.8": "Āmantā.",
  "kv1.5:7.9": "Hañci rūpāvacaro maggo aniyyāniko na khayagāmī …pe…",
  "kv1.5:7.10": "saṃkilesiyo, no ca vata re vattabbe—",
  "kv1.5:7.11": "“jahati puthujjano rūpāvacarena maggena kāmarāgabyāpādan”ti.",
  "kv1.5:8.1": "☑ Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṃ, so ca maggo niyyāniko khayagāmī bodhagāmī apacayagāmī anāsavo …pe…",
  "kv1.5:8.2": "asaṃkilesiyoti?",
  "kv1.5:8.3": "Āmantā.",
  "kv1.5:8.4": "Jahati puthujjano rūpāvacarena maggena kāmarāgabyāpādaṃ, so ca maggo niyyāniko khayagāmī bodhagāmī apacayagāmī anāsavo …pe…",
  "kv1.5:8.5": "asaṃkilesiyoti?",
  "kv1.5:8.6": "Na hevaṃ vattabbe …pe….",
  "kv1.5:9.1": "☑ Jahati puthujjano rūpāvacarena maggena kāmarāgabyāpādaṃ, so ca maggo aniyyāniko na khayagāmī na bodhagāmī na apacayagāmī sāsavo …pe…",
  "kv1.5:9.2": "saṃkilesiyoti?",
  "kv1.5:9.3": "Āmantā.",
  "kv1.5:9.4": "Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṃ, so ca maggo aniyyāniko na khayagāmī na bodhagāmī na apacayagāmī sāsavo …pe…",
  "kv1.5:9.5": "saṃkilesiyoti?",
  "kv1.5:9.6": "Na hevaṃ vattabbe …pe….",
  "kv1.5:10.1": "☑ Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:10.2": "Āmantā.",
  "kv1.5:10.3": "Arahatte saṇṭhātīti?",
  "kv1.5:10.4": "Na hevaṃ vattabbe …pe….",
  "kv1.5:11.1": "☑ Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:11.2": "Āmantā.",
  "kv1.5:11.3": "Apubbaṃ acarimaṃ tayo magge bhāvetīti?",
  "kv1.5:11.4": "Na hevaṃ vattabbe …pe….",
  "kv1.5:12.1": "☑ Apubbaṃ acarimaṃ tayo magge bhāvetīti?",
  "kv1.5:12.2": "Āmantā.",
  "kv1.5:12.3": "Apubbaṃ acarimaṃ tīṇi sāmaññaphalāni sacchikarotīti?",
  "kv1.5:12.4": "Na hevaṃ vattabbe …pe….",
  "kv1.5:13.1": "☑ Apubbaṃ acarimaṃ tīṇi sāmaññaphalāni sacchikarotīti?",
  "kv1.5:13.2": "Āmantā.",
  "kv1.5:13.3": "Tiṇṇaṃ phassānaṃ tissannaṃ vedanānaṃ tissannaṃ saññānaṃ tissannaṃ cetanānaṃ tiṇṇaṃ cittānaṃ tissannaṃ saddhānaṃ tiṇṇaṃ vīriyānaṃ tissannaṃ satīnaṃ tiṇṇaṃ samādhīnaṃ tissannaṃ paññānaṃ samodhānaṃ hotīti?",
  "kv1.5:13.4": "Na hevaṃ vattabbe …pe….",
  "kv1.5:14.1": "☑ Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:14.2": "Āmantā.",
  "kv1.5:14.3": "Sotāpattimaggenāti?",
  "kv1.5:14.4": "Na hevaṃ vattabbe …pe….",
  "kv1.5:15.1": "Sakadāgāmimaggenāti?",
  "kv1.5:15.2": "Na hevaṃ vattabbe.",
  "kv1.5:15.3": "Katamena maggenāti?",
  "kv1.5:15.4": "Anāgāmimaggenāti.",
  "kv1.5:15.5": "Anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatīti?",
  "kv1.5:15.6": "Na hevaṃ vattabbe …pe….",
  "kv1.5:16.0": "Suttāharaṇakathā",
  "kv1.5:16.1": "☑ Anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatīti?",
  "kv1.5:16.2": "Āmantā.",
  "kv1.5:16.3": "Nanu tiṇṇaṃ saṃyojanānaṃ pahānā sotāpattiphalaṃ vuttaṃ bhagavatāti?",
  "kv1.5:16.4": "Āmantā.",
  "kv1.5:16.5": "Hañci tiṇṇaṃ saṃyojanānaṃ pahānā sotāpattiphalaṃ vuttaṃ bhagavatā, no ca vata re vattabbe—",
  "kv1.5:16.6": "“anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatī”ti.",
  "kv1.5:16.7": "Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti?",
  "kv1.5:16.8": "Na hevaṃ vattabbe …pe….",
  "kv1.5:17.1": "☑ Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti?",
  "kv1.5:17.2": "Āmantā.",
  "kv1.5:17.3": "Nanu kāmarāgabyāpādānaṃ tanubhāvā sakadāgāmiphalaṃ vuttaṃ bhagavatāti?",
  "kv1.5:17.4": "Āmantā.",
  "kv1.5:17.5": "Hañci kāmarāgabyāpādānaṃ tanubhāvā sakadāgāmiphalaṃ vuttaṃ bhagavatā, no ca vata re vattabbe—",
  "kv1.5:17.6": "“anāgāmimaggena oḷārikaṃ kāmarāgaṃ oḷārikaṃ byāpādaṃ jahatī”ti.",
  "kv1.5:18.1": "☑ Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:18.2": "Āmantā.",
  "kv1.5:18.3": "Ye keci dhammaṃ abhisamenti, sabbe te saha dhammābhisamayā anāgāmiphale saṇṭhahantīti?",
  "kv1.5:18.4": "Na hevaṃ vattabbe …pe….",
  "kv1.5:19.1": "☒ Na vattabbaṃ—",
  "kv1.5:19.2": "“jahati puthujjano kāmarāgabyāpādan”ti?",
  "kv1.5:19.3": "Āmantā.",
  "kv1.5:19.4": "Nanu vuttaṃ bhagavatā—",
  "kv1.5:20.1": "“Ahesuṃ te atītaṃse,",
  "kv1.5:20.2": "Cha satthāro yasassino;",
  "kv1.5:20.3": "Nirāmagandhā karuṇedhimuttā,",
  "kv1.5:20.4": "Kāmasaṃyojanātigā.",
  "kv1.5:21.1": "Kāmarāgaṃ virājetvā,",
  "kv1.5:21.2": "brahmalokūpagā ahu;",
  "kv1.5:21.3": "Ahesuṃ sāvakā tesaṃ,",
  "kv1.5:21.4": "anekāni satānipi.",
  "kv1.5:22.1": "Nirāmagandhā karuṇedhimuttā,",
  "kv1.5:22.2": "Kāmasaṃyojanātigā;",
  "kv1.5:22.3": "Kāmarāgaṃ virājetvā,",
  "kv1.5:22.4": "Brahmalokūpagā ahū”ti.",
  "kv1.5:23.1": "Attheva suttantoti?",
  "kv1.5:23.2": "Āmantā.",
  "kv1.5:23.3": "Tena hi jahati puthujjano kāmarāgabyāpādanti.",
  "kv1.5:24.1": "☑ Jahati puthujjano kāmarāgabyāpādanti?",
  "kv1.5:24.2": "Āmantā.",
  "kv1.5:24.3": "Nanu vuttaṃ bhagavatā—",
  "kv1.5:24.4": "“so hi nāma, bhikkhave, sunetto satthā evaṃ dīghāyuko samāno evaṃ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi.",
  "kv1.5:24.5": "Taṃ kissa hetu?",
  "kv1.5:24.6": "Catunnaṃ dhammānaṃ ananubodhā appaṭivedhā.",
  "kv1.5:24.7": "Katamesaṃ catunnaṃ?",
  "kv1.5:24.8": "Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā.",
  "kv1.5:24.9": "Tayidaṃ, bhikkhave, ariyaṃ sīlaṃ anubuddhaṃ paṭividdhaṃ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti.",
  "kv1.5:25.1": "“Sīlaṃ samādhi paññā ca,",
  "kv1.5:25.2": "vimutti ca anuttarā;",
  "kv1.5:25.3": "Anubuddhā ime dhammā,",
  "kv1.5:25.4": "gotamena yasassinā.",
  "kv1.5:26.1": "Iti buddho abhiññāya,",
  "kv1.5:26.2": "dhammamakkhāsi bhikkhunaṃ;",
  "kv1.5:26.3": "Dukkhassantakaro satthā,",
  "kv1.5:26.4": "cakkhumā parinibbuto”ti.",
  "kv1.5:27.1": "Attheva suttantoti?",
  "kv1.5:27.2": "Āmantā.",
  "kv1.5:27.3": "Tena hi na vattabbaṃ—",
  "kv1.5:27.4": "“jahati puthujjano kāmarāgabyāpādan”ti.",
  "kv1.5:27.5": "Jahatikathā niṭṭhitā."
}