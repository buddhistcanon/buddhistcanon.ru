{
  "kv20.2:0.1": "Kathāvatthu",
  "kv20.2:0.2": "Mahāpaṇṇāsaka",
  "kv20.2:0.3": "Vīsatimavagga",
  "kv20.2:0.4": "Ñāṇakathā",
  "kv20.2:1.1": "☑ Natthi puthujjanassa ñāṇanti?",
  "kv20.2:1.2": "Āmantā.",
  "kv20.2:1.3": "Natthi puthujjanassa paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇāti?",
  "kv20.2:1.4": "Na hevaṃ vattabbe …pe…",
  "kv20.2:1.5": "nanu atthi puthujjanassa paññā pajānanā vicayo …pe…",
  "kv20.2:1.6": "paccupalakkhaṇāti?",
  "kv20.2:1.7": "Āmantā.",
  "kv20.2:1.8": "Hañci atthi puthujjanassa paññā pajānanā vicayo …pe…",
  "kv20.2:1.9": "paccupalakkhaṇā, no ca vata re vattabbe—",
  "kv20.2:1.10": "“natthi puthujjanassa ñāṇan”ti.",
  "kv20.2:2.1": "☑ Natthi puthujjanassa ñāṇanti?",
  "kv20.2:2.2": "Āmantā.",
  "kv20.2:2.3": "Puthujjano paṭhamaṃ jhānaṃ samāpajjeyyāti?",
  "kv20.2:2.4": "Āmantā.",
  "kv20.2:2.5": "Hañci puthujjano paṭhamaṃ jhānaṃ samāpajjeyya, no ca vata re vattabbe—",
  "kv20.2:2.6": "“natthi puthujjanassa ñāṇan”ti.",
  "kv20.2:3.1": "☑ Puthujjano dutiyaṃ jhānaṃ …pe…",
  "kv20.2:3.2": "tatiyaṃ jhānaṃ …pe…",
  "kv20.2:3.3": "catutthaṃ jhānaṃ …pe…",
  "kv20.2:3.4": "ākāsānañcāyatanaṃ samāpajjeyya,",
  "kv20.2:3.5": "viññāṇañcāyatanaṃ ākiñcaññāyatanaṃ nevasaññānāsaññāyatanaṃ samāpajjeyya,",
  "kv20.2:3.6": "puthujjano dānaṃ dadeyya …pe…",
  "kv20.2:3.7": "cīvaraṃ dadeyya,",
  "kv20.2:3.8": "piṇḍapātaṃ dadeyya,",
  "kv20.2:3.9": "senāsanaṃ dadeyya,",
  "kv20.2:3.10": "gilānapaccayabhesajjaparikkhāraṃ dadeyyāti?",
  "kv20.2:3.11": "Āmantā.",
  "kv20.2:3.12": "Hañci puthujjano gilānapaccayabhesajjaparikkhāraṃ dadeyya, no ca vata re vattabbe—",
  "kv20.2:3.13": "“natthi puthujjanassa ñāṇan”ti.",
  "kv20.2:4.1": "☒ Atthi puthujjanassa ñāṇanti?",
  "kv20.2:4.2": "Āmantā.",
  "kv20.2:4.3": "Puthujjano tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
  "kv20.2:4.4": "Na hevaṃ vattabbe …pe….",
  "kv20.2:4.5": "Ñāṇakathā niṭṭhitā."
}