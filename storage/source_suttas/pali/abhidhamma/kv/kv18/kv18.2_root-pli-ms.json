{
  "kv18.2:0.1": "Kathāvatthu",
  "kv18.2:0.2": "Mahāpaṇṇāsaka",
  "kv18.2:0.3": "Aṭṭhārasamavagga",
  "kv18.2:0.4": "Dhammadesanākathā",
  "kv18.2:1.1": "☑ Na vattabbaṃ—",
  "kv18.2:1.2": "“buddhena bhagavatā dhammo desito”ti?",
  "kv18.2:1.3": "Āmantā.",
  "kv18.2:1.4": "Kena desitoti?",
  "kv18.2:1.5": "Abhinimmitena desitoti.",
  "kv18.2:1.6": "Abhinimmito jino satthā sammāsambuddho sabbaññū sabbadassāvī dhammassāmī dhammappaṭisaraṇoti?",
  "kv18.2:1.7": "Na hevaṃ vattabbe …pe….",
  "kv18.2:2.1": "☑ Na vattabbaṃ—",
  "kv18.2:2.2": "“buddhena bhagavatā dhammo desito”ti?",
  "kv18.2:2.3": "Āmantā.",
  "kv18.2:2.4": "Kena desitoti?",
  "kv18.2:2.5": "Āyasmatā ānandena desitoti.",
  "kv18.2:2.6": "Āyasmā ānando jino satthā sammāsambuddho sabbaññū sabbadassāvī dhammassāmī dhammappaṭisaraṇoti?",
  "kv18.2:2.7": "Na hevaṃ vattabbe …pe….",
  "kv18.2:3.1": "☑ Na vattabbaṃ—",
  "kv18.2:3.2": "“buddhena bhagavatā dhammo desito”ti?",
  "kv18.2:3.3": "Āmantā.",
  "kv18.2:3.4": "Nanu vuttaṃ bhagavatā—",
  "kv18.2:3.5": "“saṃkhittenapi kho ahaṃ, sāriputta, dhammaṃ deseyyaṃ;",
  "kv18.2:3.6": "vitthārenapi kho ahaṃ, sāriputta, dhammaṃ deseyyaṃ;",
  "kv18.2:3.7": "saṃkhittavitthārenapi kho ahaṃ, sāriputta, dhammaṃ deseyyaṃ;",
  "kv18.2:3.8": "aññātāro ca dullabhā”ti.",
  "kv18.2:3.9": "Attheva suttantoti?",
  "kv18.2:3.10": "Āmantā.",
  "kv18.2:3.11": "Tena hi buddhena bhagavatā dhammo desitoti.",
  "kv18.2:4.1": "☑ Na vattabbaṃ—",
  "kv18.2:4.2": "“buddhena bhagavatā dhammo desito”ti?",
  "kv18.2:4.3": "Āmantā.",
  "kv18.2:4.4": "Nanu vuttaṃ bhagavatā—",
  "kv18.2:4.5": "“‘abhiññāyāhaṃ, bhikkhave, dhammaṃ desemi, no anabhiññāya;",
  "kv18.2:4.6": "sanidānāhaṃ, bhikkhave, dhammaṃ desemi, no anidānaṃ;",
  "kv18.2:4.7": "sappāṭihāriyāhaṃ, bhikkhave, dhammaṃ desemi, no appāṭihāriyaṃ;",
  "kv18.2:4.8": "tassa mayhaṃ, bhikkhave, abhiññāya dhammaṃ desayato no anabhiññāya, sanidānaṃ dhammaṃ desayato no anidānaṃ, sappāṭihāriyaṃ dhammaṃ desayato no appāṭihāriyaṃ karaṇīyo ovādo karaṇīyā anusāsanī;",
  "kv18.2:4.9": "alañca pana vo, bhikkhave, tuṭṭhiyā alaṃ attamanatāya alaṃ somanassāya—",
  "kv18.2:4.10": "sammāsambuddho bhagavā, svākkhāto dhammo, suppaṭipanno saṃgho’ti.",
  "kv18.2:4.11": "Imasmiñca pana veyyākaraṇasmiṃ bhaññamāne dasasahassilokadhātu akampitthā”ti.",
  "kv18.2:4.12": "Attheva suttantoti?",
  "kv18.2:4.13": "Āmantā.",
  "kv18.2:4.14": "Tena hi buddhena bhagavatā dhammo desitoti.",
  "kv18.2:4.15": "Dhammadesanākathā niṭṭhitā."
}