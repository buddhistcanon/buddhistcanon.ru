{
  "kv18.1:0.1": "Kathāvatthu",
  "kv18.1:0.2": "Niggahapaṇṇāsaka",
  "kv18.1:0.3": "Aṭṭhārasamavagga",
  "kv18.1:0.4": "Manussalokakathā",
  "kv18.1:1.1": "☑ Na vattabbaṃ—",
  "kv18.1:1.2": "“buddho bhagavā manussaloke aṭṭhāsī”ti?",
  "kv18.1:1.3": "Āmantā.",
  "kv18.1:1.4": "Nanu atthi buddhavutthāni cetiyāni ārāmavihāragāmanigamanagarāni raṭṭhāni janapadānīti?",
  "kv18.1:1.5": "Āmantā.",
  "kv18.1:1.6": "Hañci atthi buddhavutthāni cetiyāni ārāmavihāragāmanigamanagarāni raṭṭhāni janapadāni, tena vata re vattabbe—",
  "kv18.1:1.7": "“buddho bhagavā manussaloke aṭṭhāsī”ti.",
  "kv18.1:2.1": "☑ Na vattabbaṃ—",
  "kv18.1:2.2": "“buddho bhagavā manussaloke aṭṭhāsī”ti?",
  "kv18.1:2.3": "Āmantā.",
  "kv18.1:2.4": "Nanu bhagavā lumbiniyā jāto, bodhiyā mūle abhisambuddho, bārāṇasiyaṃ bhagavatā dhammacakkaṃ pavattitaṃ, cāpāle cetiye āyusaṅkhāro ossaṭṭho, kusinārāyaṃ bhagavā parinibbutoti?",
  "kv18.1:2.5": "Āmantā.",
  "kv18.1:2.6": "Hañci bhagavā lumbiniyā jāto …pe… kusinārāyaṃ bhagavā parinibbuto, tena vata re vattabbe—",
  "kv18.1:2.7": "“buddho bhagavā manussaloke aṭṭhāsī”ti.",
  "kv18.1:3.1": "☑ Na vattabbaṃ—",
  "kv18.1:3.2": "“buddho bhagavā manussaloke aṭṭhāsī”ti?",
  "kv18.1:3.3": "Āmantā.",
  "kv18.1:3.4": "Nanu vuttaṃ bhagavatā—",
  "kv18.1:3.5": "“ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle”ti;",
  "kv18.1:3.6": "“ekamidāhaṃ, bhikkhave, samayaṃ uruvelāyaṃ viharāmi ajapālanigrodhe paṭhamābhisambuddho”ti;",
  "kv18.1:3.7": "“ekamidāhaṃ, bhikkhave, samayaṃ rājagahe viharāmi veḷuvane kalandakanivāpe”ti;",
  "kv18.1:3.8": "“ekamidāhaṃ, bhikkhave, samayaṃ sāvatthiyaṃ viharāmi jetavane anāthapiṇḍikassa ārāme”ti;",
  "kv18.1:3.9": "“ekamidāhaṃ, bhikkhave, samayaṃ vesāliyaṃ viharāmi mahāvane kūṭāgārasālāyan”ti.",
  "kv18.1:3.10": "Attheva suttantoti?",
  "kv18.1:3.11": "Āmantā.",
  "kv18.1:3.12": "Tena hi buddho bhagavā manussaloke aṭṭhāsīti.",
  "kv18.1:4.1": "☒ Buddho bhagavā manussaloke aṭṭhāsīti?",
  "kv18.1:4.2": "Āmantā.",
  "kv18.1:4.3": "Nanu bhagavā loke jāto, loke saṃvaḍḍho, lokaṃ abhibhuyya viharati anupalitto lokenāti?",
  "kv18.1:4.4": "Āmantā.",
  "kv18.1:4.5": "Hañci bhagavā loke jāto, loke saṃvaḍḍho, lokaṃ abhibhuyya viharati anupalitto lokena, no ca vata re vattabbe—",
  "kv18.1:4.6": "“buddho bhagavā manussaloke aṭṭhāsī”ti.",
  "kv18.1:4.7": "Manussalokakathā niṭṭhitā."
}