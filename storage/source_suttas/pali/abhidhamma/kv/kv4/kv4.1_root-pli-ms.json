{
  "kv4.1:0.1": "Kathāvatthu",
  "kv4.1:0.2": "Mahāpaṇṇāsaka",
  "kv4.1:0.3": "Catutthavagga",
  "kv4.1:0.4": "Gihissaarahātikathā",
  "kv4.1:1.1": "☑ Gihi’ssa arahāti?",
  "kv4.1:1.2": "Āmantā.",
  "kv4.1:1.3": "Atthi arahato gihisaṃyojananti?",
  "kv4.1:1.4": "Na hevaṃ vattabbe …pe…",
  "kv4.1:1.5": "natthi arahato gihisaṃyojananti?",
  "kv4.1:1.6": "Āmantā.",
  "kv4.1:1.7": "Hañci natthi arahato gihisaṃyojanaṃ, no ca vata re vattabbe—",
  "kv4.1:1.8": "“gihi’ssa arahā”ti.",
  "kv4.1:2.1": "☑ Gihi’ssa arahāti?",
  "kv4.1:2.2": "Āmantā.",
  "kv4.1:2.3": "Nanu arahato gihisaṃyojanaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammanti?",
  "kv4.1:2.4": "Āmantā.",
  "kv4.1:2.5": "Hañci arahato gihisaṃyojanaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ, no ca vata re vattabbe—",
  "kv4.1:2.6": "“gihi’ssa arahā”ti.",
  "kv4.1:3.1": "☑ Gihi’ssa arahāti?",
  "kv4.1:3.2": "Āmantā.",
  "kv4.1:3.3": "Atthi koci gihī gihisaṃyojanaṃ appahāya diṭṭheva dhamme dukkhassantakaroti?",
  "kv4.1:3.4": "Natthi.",
  "kv4.1:3.5": "Hañci natthi koci gihī gihisaṃyojanaṃ appahāya diṭṭheva dhamme dukkhassantakaro, no ca vata re vattabbe—",
  "kv4.1:3.6": "“gihi’ssa arahā”ti.",
  "kv4.1:4.1": "☑ Gihi’ssa arahāti?",
  "kv4.1:4.2": "Āmantā.",
  "kv4.1:4.3": "Nanu vacchagotto paribbājako bhagavantaṃ etadavoca—",
  "kv4.1:4.4": "“atthi nu kho, bho gotama, koci gihī gihisaṃyojanaṃ appahāya kāyassa bhedā dukkhassantakaro”ti?",
  "kv4.1:4.5": "“Natthi kho, vaccha, koci gihī gihisaṃyojanaṃ appahāya kāyassa bhedā dukkhassantakaro”ti.",
  "kv4.1:4.6": "Attheva suttantoti?",
  "kv4.1:4.7": "Āmantā.",
  "kv4.1:4.8": "Tena hi na vattabbaṃ—",
  "kv4.1:4.9": "“gihi’ssa arahā”ti.",
  "kv4.1:5.1": "☑ Gihi’ssa arahāti?",
  "kv4.1:5.2": "Āmantā.",
  "kv4.1:5.3": "Arahā methunaṃ dhammaṃ paṭiseveyya, methunaṃ uppādeyya, puttasambādhasayanaṃ ajjhāvaseyya, kāsikacandanaṃ paccanubhaveyya, mālāgandhavilepanaṃ dhāreyya, jātarūparajataṃ sādiyeyya, ajeḷakaṃ paṭiggaṇheyya, kukkuṭasūkaraṃ paṭiggaṇheyya, hatthigavassavaḷavaṃ paṭiggaṇheyya, tittiravaṭṭakamorakapiñjaraṃ paṭiggaṇheyya, cittavaṇḍavālamoḷiṃ dhāreyya, odātāni vatthāni dīghadasāni dhāreyya, yāvajīvaṃ agāriyabhūto assāti?",
  "kv4.1:5.4": "Na hevaṃ vattabbe …pe….",
  "kv4.1:6.1": "☒ Na vattabbaṃ—",
  "kv4.1:6.2": "“gihi’ssa arahā”ti?",
  "kv4.1:6.3": "Āmantā.",
  "kv4.1:6.4": "Nanu yaso kulaputto, uttiyo gahapati, setu māṇavo, gihibyañjanena arahattaṃ pattoti?",
  "kv4.1:6.5": "Āmantā.",
  "kv4.1:6.6": "Hañci yaso kulaputto, uttiyo gahapati, setu māṇavo, gihibyañjanena arahattaṃ patto, tena vata re vattabbe—",
  "kv4.1:6.7": "“gihi’ssa arahā”ti.",
  "kv4.1:6.8": "Gihi’ssa arahātikathā niṭṭhitā."
}