{
  "kv7.5:0.1": "Kathāvatthu",
  "kv7.5:0.2": "Mahāpaṇṇāsaka",
  "kv7.5:0.3": "Sattamavagga",
  "kv7.5:0.4": "Paribhogamayapuññakathā",
  "kv7.5:1.1": "☑ Paribhogamayaṃ puññaṃ vaḍḍhatīti?",
  "kv7.5:1.2": "Āmantā.",
  "kv7.5:1.3": "Paribhogamayo phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṃ vaḍḍhati, saddhā vaḍḍhati, vīriyaṃ vaḍḍhati, sati vaḍḍhati, samādhi vaḍḍhati, paññā vaḍḍhatīti?",
  "kv7.5:1.4": "Na hevaṃ vattabbe …pe….",
  "kv7.5:2.1": "☑ Paribhogamayaṃ puññaṃ vaḍḍhatīti?",
  "kv7.5:2.2": "Āmantā.",
  "kv7.5:2.3": "Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṃ viya vaḍḍhati, muñjapuñjo viya vaḍḍhatīti?",
  "kv7.5:2.4": "Na hevaṃ vattabbe …pe….",
  "kv7.5:3.1": "☑ Paribhogamayaṃ puññaṃ vaḍḍhatīti?",
  "kv7.5:3.2": "Āmantā.",
  "kv7.5:3.3": "Dāyako dānaṃ datvā na samannāharati, hoti puññanti?",
  "kv7.5:3.4": "Āmantā.",
  "kv7.5:3.5": "Anāvaṭṭentassa hoti …",
  "kv7.5:3.6": "anābhogassa hoti …",
  "kv7.5:3.7": "asamannāharantassa hoti …",
  "kv7.5:3.8": "amanasikarontassa hoti …",
  "kv7.5:3.9": "acetayantassa hoti …",
  "kv7.5:3.10": "apatthayantassa hoti … appaṇidahantassa hotīti?",
  "kv7.5:3.11": "Na hevaṃ vattabbe …pe…",
  "kv7.5:3.12": "nanu āvaṭṭentassa hoti …",
  "kv7.5:3.13": "ābhogassa hoti …",
  "kv7.5:3.14": "samannāharantassa hoti …",
  "kv7.5:3.15": "manasikarontassa hoti …",
  "kv7.5:3.16": "cetayantassa hoti …",
  "kv7.5:3.17": "patthayantassa hoti … paṇidahantassa hotīti?",
  "kv7.5:3.18": "Āmantā.",
  "kv7.5:3.19": "Hañci āvaṭṭentassa hoti …",
  "kv7.5:3.20": "ābhogassa hoti …",
  "kv7.5:3.21": "samannāharantassa hoti …",
  "kv7.5:3.22": "manasikarontassa hoti …",
  "kv7.5:3.23": "cetayantassa hoti …",
  "kv7.5:3.24": "patthayantassa hoti … paṇidahantassa hoti, no ca vata re vattabbe—",
  "kv7.5:3.25": "“paribhogamayaṃ puññaṃ vaḍḍhatī”ti.",
  "kv7.5:4.1": "☑ Paribhogamayaṃ puññaṃ vaḍḍhatīti?",
  "kv7.5:4.2": "Āmantā.",
  "kv7.5:4.3": "Dāyako dānaṃ datvā kāmavitakkaṃ vitakketi, byāpādavitakkaṃ vitakketi, vihiṃsāvitakkaṃ vitakketi, hoti puññanti?",
  "kv7.5:4.4": "Āmantā.",
  "kv7.5:4.5": "Dvinnaṃ phassānaṃ …pe…",
  "kv7.5:4.6": "dvinnaṃ cittānaṃ samodhānaṃ hotīti?",
  "kv7.5:4.7": "Na hevaṃ vattabbe …pe…",
  "kv7.5:4.8": "dvinnaṃ phassānaṃ …pe…",
  "kv7.5:4.9": "dvinnaṃ cittānaṃ samodhānaṃ hotīti?",
  "kv7.5:4.10": "Āmantā.",
  "kv7.5:4.11": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?",
  "kv7.5:4.12": "Na hevaṃ vattabbe …pe…",
  "kv7.5:4.13": "kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?",
  "kv7.5:4.14": "Āmantā.",
  "kv7.5:4.15": "Nanu vuttaṃ bhagavatā—",
  "kv7.5:4.16": "“cattārimāni, bhikkhave, suvidūravidūrāni.",
  "kv7.5:4.17": "Katamāni cattāri?",
  "kv7.5:4.18": "Nabhañca, bhikkhave, pathavī ca—",
  "kv7.5:4.19": "idaṃ paṭhamaṃ suvidūravidūraṃ.",
  "kv7.5:4.20": "Orimañca, bhikkhave, tīraṃ samuddassa pārimañca tīraṃ—",
  "kv7.5:4.21": "idaṃ dutiyaṃ suvidūravidūraṃ.",
  "kv7.5:4.22": "Yato ca, bhikkhave, verocano abbhudeti yattha ca atthameti—",
  "kv7.5:4.23": "idaṃ tatiyaṃ suvidūravidūraṃ.",
  "kv7.5:4.24": "Satañca, bhikkhave, dhammo asatañca dhammo—",
  "kv7.5:4.25": "idaṃ catutthaṃ suvidūravidūraṃ.",
  "kv7.5:4.26": "Imāni kho, bhikkhave, cattāri suvidūravidūrānīti.",
  "kv7.5:5.1": "Nabhañca dūre pathavī ca dūre,",
  "kv7.5:5.2": "Pāraṃ samuddassa tadāhu dūre;",
  "kv7.5:5.3": "Yato ca verocano abbhudeti,",
  "kv7.5:5.4": "Pabhaṅkaro yattha ca atthameti;",
  "kv7.5:5.5": "Tato have dūrataraṃ vadanti,",
  "kv7.5:5.6": "Satañca dhammaṃ asatañca dhammaṃ.",
  "kv7.5:6.1": "Abyāyiko hoti sataṃ samāgamo,",
  "kv7.5:6.2": "Yāvampi tiṭṭheyya tatheva hoti;",
  "kv7.5:6.3": "Khippañhi veti asataṃ samāgamo,",
  "kv7.5:6.4": "Tasmā sataṃ dhammo asabbhi ārakā”ti.",
  "kv7.5:7.1": "Attheva suttantoti?",
  "kv7.5:7.2": "Āmantā.",
  "kv7.5:7.3": "Tena hi na vattabbaṃ—",
  "kv7.5:7.4": "“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti.",
  "kv7.5:8.1": "☒ Na vattabbaṃ—",
  "kv7.5:8.2": "“paribhogamayaṃ puññaṃ vaḍḍhatī”ti?",
  "kv7.5:8.3": "Āmantā.",
  "kv7.5:8.4": "Nanu vuttaṃ bhagavatā—",
  "kv7.5:9.1": "“Ārāmaropā vanaropā,",
  "kv7.5:9.2": "ye janā setukārakā;",
  "kv7.5:9.3": "Papañca udapānañca,",
  "kv7.5:9.4": "ye dadanti upassayaṃ.",
  "kv7.5:10.1": "Tesaṃ divā ca ratto ca,",
  "kv7.5:10.2": "sadā puññaṃ pavaḍḍhati;",
  "kv7.5:10.3": "Dhammaṭṭhā sīlasampannā,",
  "kv7.5:10.4": "te janā saggagāmino”ti.",
  "kv7.5:11.1": "Attheva suttantoti?",
  "kv7.5:11.2": "Āmantā.",
  "kv7.5:11.3": "Tena hi paribhogamayaṃ puññaṃ vaḍḍhatīti.",
  "kv7.5:12.1": "☒ Na vattabbaṃ—",
  "kv7.5:12.2": "“paribhogamayaṃ puññaṃ vaḍḍhatī”ti?",
  "kv7.5:12.3": "Āmantā.",
  "kv7.5:12.4": "Nanu vuttaṃ bhagavatā—",
  "kv7.5:12.5": "“cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti.",
  "kv7.5:12.6": "Katame cattāro?",
  "kv7.5:12.7": "Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.",
  "kv7.5:12.8": "Yassa, bhikkhave, bhikkhu piṇḍapātaṃ paribhuñjamāno …pe…",
  "kv7.5:12.9": "senāsanaṃ paribhuñjamāno …pe…",
  "kv7.5:12.10": "gilānapaccayabhesajjaparikkhāraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.",
  "kv7.5:12.11": "Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantī”ti.",
  "kv7.5:12.12": "Attheva suttantoti?",
  "kv7.5:12.13": "Āmantā.",
  "kv7.5:12.14": "Tena hi paribhogamayaṃ puññaṃ vaḍḍhatīti.",
  "kv7.5:13.1": "☑ Paribhogamayaṃ puññaṃ vaḍḍhatīti?",
  "kv7.5:13.2": "Āmantā.",
  "kv7.5:13.3": "Dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññanti?",
  "kv7.5:13.4": "Āmantā.",
  "kv7.5:13.5": "Hañci dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññaṃ;",
  "kv7.5:13.6": "no ca vata re vattabbe—",
  "kv7.5:13.7": "“paribhogamayaṃ puññaṃ vaḍḍhatī”ti.",
  "kv7.5:14.1": "☑ Paribhogamayaṃ puññaṃ vaḍḍhatīti?",
  "kv7.5:14.2": "Āmantā.",
  "kv7.5:14.3": "Dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññanti?",
  "kv7.5:14.4": "Āmantā.",
  "kv7.5:14.5": "Hañci dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññaṃ;",
  "kv7.5:14.6": "no ca vata re vattabbe—",
  "kv7.5:14.7": "“paribhogamayaṃ puññaṃ vaḍḍhatī”ti.",
  "kv7.5:14.8": "Paribhogamayapuññakathā niṭṭhitā."
}