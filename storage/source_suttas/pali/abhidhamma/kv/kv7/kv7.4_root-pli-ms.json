{
  "kv7.4:0.1": "Kathāvatthu",
  "kv7.4:0.2": "Mahāpaṇṇāsaka",
  "kv7.4:0.3": "Sattamavagga",
  "kv7.4:0.4": "Dānakathā",
  "kv7.4:1.1": "☑ Cetasiko dhammo dānanti?",
  "kv7.4:1.2": "Āmantā.",
  "kv7.4:1.3": "Labbhā cetasiko dhammo paresaṃ dātunti?",
  "kv7.4:1.4": "Na hevaṃ vattabbe …pe…",
  "kv7.4:1.5": "labbhā cetasiko dhammo paresaṃ dātunti?",
  "kv7.4:1.6": "Āmantā.",
  "kv7.4:1.7": "Labbhā phasso paresaṃ dātunti?",
  "kv7.4:1.8": "Na hevaṃ vattabbe …pe…",
  "kv7.4:1.9": "labbhā vedanā …pe…",
  "kv7.4:1.10": "saññā …",
  "kv7.4:1.11": "cetanā …",
  "kv7.4:1.12": "saddhā …",
  "kv7.4:1.13": "vīriyaṃ …",
  "kv7.4:1.14": "sati …",
  "kv7.4:1.15": "samādhi …",
  "kv7.4:1.16": "paññā paresaṃ dātunti?",
  "kv7.4:1.17": "Na hevaṃ vattabbe …pe….",
  "kv7.4:2.1": "☒ Na vattabbaṃ—",
  "kv7.4:2.2": "“cetasiko dhammo dānan”ti?",
  "kv7.4:2.3": "Āmantā.",
  "kv7.4:2.4": "Dānaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ dukkhavipākanti?",
  "kv7.4:2.5": "Na hevaṃ vattabbe …pe…",
  "kv7.4:2.6": "nanu dānaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?",
  "kv7.4:2.7": "Āmantā.",
  "kv7.4:2.8": "Hañci dānaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākaṃ, tena vata re vattabbe—",
  "kv7.4:2.9": "“cetasiko dhammo dānan”ti.",
  "kv7.4:3.1": "☒ Dānaṃ iṭṭhaphalaṃ vuttaṃ bhagavatā, cīvaraṃ dānanti?",
  "kv7.4:3.2": "Āmantā.",
  "kv7.4:3.3": "Cīvaraṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?",
  "kv7.4:3.4": "Na hevaṃ vattabbe …pe…",
  "kv7.4:3.5": "dānaṃ iṭṭhaphalaṃ vuttaṃ bhagavatā, piṇḍapāto senāsanaṃ gilānapaccayabhesajjaparikkhāro dānanti?",
  "kv7.4:3.6": "Āmantā.",
  "kv7.4:3.7": "Gilānapaccayabhesajjaparikkhāro iṭṭhaphalo kantaphalo manuññaphalo asecanakaphalo sukhudrayo sukhavipākoti?",
  "kv7.4:3.8": "Na hevaṃ vattabbe …pe….",
  "kv7.4:4.1": "☒ Na vattabbaṃ—",
  "kv7.4:4.2": "“cetasiko dhammo dānan”ti?",
  "kv7.4:4.3": "Āmantā.",
  "kv7.4:4.4": "Nanu vuttaṃ bhagavatā—",
  "kv7.4:5.1": "“Saddhā hiriyaṃ kusalañca dānaṃ,",
  "kv7.4:5.2": "Dhammā ete sappurisānuyātā;",
  "kv7.4:5.3": "Etañhi maggaṃ diviyaṃ vadanti,",
  "kv7.4:5.4": "Etena hi gacchati devalokan”ti.",
  "kv7.4:6.1": "Attheva suttantoti?",
  "kv7.4:6.2": "Āmantā.",
  "kv7.4:6.3": "Tena hi cetasiko dhammo dānanti.",
  "kv7.4:7.1": "☒ Na vattabbaṃ—",
  "kv7.4:7.2": "“cetasiko dhammo dānan”ti?",
  "kv7.4:7.3": "Āmantā.",
  "kv7.4:7.4": "Nanu vuttaṃ bhagavatā—",
  "kv7.4:7.5": "“pañcimāni, bhikkhave, dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhi.",
  "kv7.4:7.6": "Katamāni pañca?",
  "kv7.4:7.7": "Idha, bhikkhave, ariyasāvako pāṇātipātaṃ pahāya pāṇātipātā paṭivirato hoti.",
  "kv7.4:7.8": "Pāṇātipātā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti abyābajjhaṃ deti.",
  "kv7.4:7.9": "Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti.",
  "kv7.4:7.10": "Idaṃ, bhikkhave, paṭhamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi.",
  "kv7.4:7.11": "Puna caparaṃ, bhikkhave, ariyasāvako adinnādānaṃ pahāya …pe…",
  "kv7.4:7.12": "kāmesumicchācāraṃ pahāya …pe…",
  "kv7.4:7.13": "musāvādaṃ pahāya …pe…",
  "kv7.4:7.14": "surāmerayamajjapamādaṭṭhānaṃ pahāya surāmerayamajjapamādaṭṭhānā paṭivirato hoti.",
  "kv7.4:7.15": "Surāmerayamajjapamādaṭṭhānā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti abyābajjhaṃ deti.",
  "kv7.4:7.16": "Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti.",
  "kv7.4:7.17": "Idaṃ, bhikkhave, pañcamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi.",
  "kv7.4:7.18": "Imāni kho, bhikkhave, pañca dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhī”ti.",
  "kv7.4:7.19": "Attheva suttantoti?",
  "kv7.4:7.20": "Āmantā.",
  "kv7.4:7.21": "Tena hi cetasiko dhammo dānanti.",
  "kv7.4:8.1": "☑ Na vattabbaṃ—",
  "kv7.4:8.2": "“deyyadhammo dānan”ti?",
  "kv7.4:8.3": "Āmantā.",
  "kv7.4:8.4": "Nanu vuttaṃ bhagavatā—",
  "kv7.4:8.5": "“idhekacco annaṃ deti, pānaṃ deti, vatthaṃ deti, yānaṃ deti, mālaṃ deti, gandhaṃ deti, vilepanaṃ deti, seyyaṃ deti, āvasathaṃ deti, padīpeyyaṃ detī”ti.",
  "kv7.4:8.6": "Attheva suttantoti?",
  "kv7.4:8.7": "Āmantā.",
  "kv7.4:8.8": "Tena hi deyyadhammo dānanti.",
  "kv7.4:9.1": "☒ Deyyadhammo dānanti?",
  "kv7.4:9.2": "Āmantā.",
  "kv7.4:9.3": "Deyyadhammo iṭṭhaphalo kantaphalo manuññaphalo asecanakaphalo sukhudrayo sukhavipākoti?",
  "kv7.4:9.4": "Na hevaṃ vattabbe …pe…",
  "kv7.4:9.5": "dānaṃ iṭṭhaphalaṃ vuttaṃ bhagavatā, cīvaraṃ dānanti?",
  "kv7.4:9.6": "Āmantā.",
  "kv7.4:9.7": "Cīvaraṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?",
  "kv7.4:9.8": "Na hevaṃ vattabbe …pe…",
  "kv7.4:9.9": "dānaṃ iṭṭhaphalaṃ vuttaṃ bhagavatā, piṇḍapāto dānaṃ …",
  "kv7.4:9.10": "senāsanaṃ dānaṃ …",
  "kv7.4:9.11": "gilānapaccayabhesajjaparikkhāro dānanti?",
  "kv7.4:9.12": "Āmantā.",
  "kv7.4:9.13": "Gilānapaccayabhesajjaparikkhāro iṭṭhaphalo kantaphalo manuññaphalo asecanakaphalo sukhudrayo sukhavipākoti?",
  "kv7.4:9.14": "Na hevaṃ vattabbe …pe…",
  "kv7.4:9.15": "tena hi na vattabbaṃ—",
  "kv7.4:9.16": "“deyyadhammo dānan”ti.",
  "kv7.4:9.17": "Dānakathā niṭṭhitā."
}