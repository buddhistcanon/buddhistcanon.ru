{
  "kv17.4:0.1": "Kathāvatthu",
  "kv17.4:0.2": "Mahāpaṇṇāsaka",
  "kv17.4:0.3": "Sattarasamavagga",
  "kv17.4:0.4": "Indriyabaddhakathā",
  "kv17.4:1.1": "☑ Indriyabaddhaññeva dukkhanti?",
  "kv17.4:1.2": "Āmantā.",
  "kv17.4:1.3": "Indriyabaddhaññeva aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ vipariṇāmadhammanti?",
  "kv17.4:1.4": "Na hevaṃ vattabbe …pe…",
  "kv17.4:1.5": "nanu anindriyabaddhaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ vipariṇāmadhammanti?",
  "kv17.4:1.6": "Āmantā.",
  "kv17.4:1.7": "Hañci anindriyabaddhaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ vipariṇāmadhammaṃ, no ca vata re vattabbe—",
  "kv17.4:1.8": "“indriyabaddhaññeva dukkhan”ti.",
  "kv17.4:2.1": "☑ Anindriyabaddhaṃ aniccaṃ saṅkhataṃ paṭiccasamuppannaṃ …pe…",
  "kv17.4:2.2": "vipariṇāmadhammaṃ, tañca na dukkhanti?",
  "kv17.4:2.3": "Āmantā.",
  "kv17.4:2.4": "Indriyabaddhaṃ aniccaṃ saṅkhataṃ …pe…",
  "kv17.4:2.5": "vipariṇāmadhammaṃ, tañca na dukkhanti?",
  "kv17.4:2.6": "Na hevaṃ vattabbe …pe….",
  "kv17.4:3.1": "☑ Indriyabaddhaṃ aniccaṃ saṅkhataṃ …pe…",
  "kv17.4:3.2": "vipariṇāmadhammaṃ, tañca dukkhanti?",
  "kv17.4:3.3": "Āmantā.",
  "kv17.4:3.4": "Anindriyabaddhaṃ aniccaṃ saṅkhataṃ …pe…",
  "kv17.4:3.5": "vipariṇāmadhammaṃ, tañca dukkhanti?",
  "kv17.4:3.6": "Na hevaṃ vattabbe …pe….",
  "kv17.4:4.1": "☑ Indriyabaddhaññeva dukkhanti?",
  "kv17.4:4.2": "Āmantā.",
  "kv17.4:4.3": "Nanu yadaniccaṃ taṃ dukkhaṃ vuttaṃ bhagavatā—",
  "kv17.4:4.4": "“anindriyabaddhaṃ aniccan”ti?",
  "kv17.4:4.5": "Āmantā.",
  "kv17.4:4.6": "Hañci yadaniccaṃ taṃ dukkhaṃ vuttaṃ bhagavatā—",
  "kv17.4:4.7": "“anindriyabaddhaṃ aniccaṃ”, no ca vata re vattabbe—",
  "kv17.4:4.8": "“indriyabaddhaññeva dukkhan”ti.",
  "kv17.4:5.1": "☒ Na vattabbaṃ—",
  "kv17.4:5.2": "“indriyabaddhaññeva dukkhan”ti?",
  "kv17.4:5.3": "Āmantā.",
  "kv17.4:5.4": "Yathā indriyabaddhassa dukkhassa pariññāya bhagavati brahmacariyaṃ vussati, evamevaṃ anindriyabaddhassa dukkhassa pariññāya bhagavati brahmacariyaṃ vussatīti?",
  "kv17.4:5.5": "Na hevaṃ vattabbe …pe…",
  "kv17.4:5.6": "yathā indriyabaddhaṃ dukkhaṃ pariññātaṃ na puna uppajjati, evamevaṃ anindriyabaddhaṃ dukkhaṃ pariññātaṃ na puna uppajjatīti?",
  "kv17.4:5.7": "Na hevaṃ vattabbe.",
  "kv17.4:5.8": "Tena hi indriyabaddhaññeva dukkhanti.",
  "kv17.4:5.9": "Indriyabaddhakathā niṭṭhitā."
}