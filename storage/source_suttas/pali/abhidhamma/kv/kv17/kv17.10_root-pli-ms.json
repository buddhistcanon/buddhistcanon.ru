{
  "kv17.10:0.1": "Kathāvatthu",
  "kv17.10:0.2": "Mahāpaṇṇāsaka",
  "kv17.10:0.3": "Sattarasamavagga",
  "kv17.10:0.4": "Navattabbaṃbuddhassadinnaṃmahapphalantikathā",
  "kv17.10:1.1": "☑ Na vattabbaṃ—",
  "kv17.10:1.2": "“buddhassa dinnaṃ mahapphalan”ti?",
  "kv17.10:1.3": "Āmantā.",
  "kv17.10:1.4": "Nanu bhagavā dvipadānaṃ aggo, dvipadānaṃ seṭṭho, dvipadānaṃ pamokkho, dvipadānaṃ uttamo, dvipadānaṃ pavaro asamo asamasamo appaṭisamo appaṭibhāgo appaṭipuggaloti?",
  "kv17.10:1.5": "Āmantā.",
  "kv17.10:1.6": "Hañci bhagavā dvipadānaṃ aggo, dvipadānaṃ seṭṭho, dvipadānaṃ pamokkho, dvipadānaṃ uttamo, dvipadānaṃ pavaro asamo asamasamo appaṭisamo appaṭibhāgo appaṭipuggalo, tena vata re vattabbe—",
  "kv17.10:1.7": "“buddhassa dinnaṃ mahapphalan”ti.",
  "kv17.10:2.1": "☑ Na vattabbaṃ—",
  "kv17.10:2.2": "“buddhassa dinnaṃ mahapphalan”ti?",
  "kv17.10:2.3": "Āmantā.",
  "kv17.10:2.4": "Atthi koci buddhena samasamo—",
  "kv17.10:2.5": "sīlena samādhinā paññāyāti?",
  "kv17.10:2.6": "Natthi.",
  "kv17.10:2.7": "Hañci natthi koci buddhena samasamo—",
  "kv17.10:2.8": "sīlena samādhinā paññāya, tena vata re vattabbe—",
  "kv17.10:2.9": "“buddhassa dinnaṃ mahapphalan”ti.",
  "kv17.10:3.1": "☑ Na vattabbaṃ—",
  "kv17.10:3.2": "“buddhassa dinnaṃ mahapphalan”ti?",
  "kv17.10:3.3": "Āmantā.",
  "kv17.10:3.4": "Nanu vuttaṃ bhagavatā—",
  "kv17.10:4.1": "“Nayimasmiṃ vā loke parasmiṃ vā pana,",
  "kv17.10:4.2": "Buddhena seṭṭho ca samo ca vijjati;",
  "kv17.10:4.3": "Yamāhuneyyānaṃ aggataṃ gato,",
  "kv17.10:4.4": "Puññatthikānaṃ vipulapphalesinan”ti.",
  "kv17.10:5.1": "Attheva suttantoti?",
  "kv17.10:5.2": "Āmantā.",
  "kv17.10:5.3": "Tena hi buddhassa dinnaṃ mahapphalanti.",
  "kv17.10:5.4": "Na vattabbaṃ buddhassa dinnaṃ mahapphalantikathā niṭṭhitā."
}